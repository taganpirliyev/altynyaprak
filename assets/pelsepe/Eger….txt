  Eger…

Hyjuwym, hyrujym-

                           kalbyma dolan,

Arzuwym, terligim-

                              sabadan gelen.

Küreksiz gaýyk men bialaç galan

Mylaýym didäňden ýüzümi sowsam.

Özüňi aldyrdyň-

             hoş gylyk bilen,

Ykbalyma dolduň-

                          bakylyk bilen.

Gün ýapar ýüzüni  ak bulut bilen.

Sen menden, 

          men senden ýüzümi sowsam.

                            
                                                       ***

Oturmaýyn,

Men baraýyn ýanyňa,

Mensiz, saňa durmuş ýoly dar bolar.

Bu kőçede tenhadygyň duýsalar,

Hűjűm eder gargalar.

Eglenmäýin,

Baraýyn men ýanyňa,

Maňlaýyňa sepilen ak un bolup.

Egilseň gam,

Dikelseň toý dűnýäde,

Men baraýyn,

Çoýmaga ak Gűn bolup.

          Lowurda

Gül ömrümiň sowgat beren,

Ykbaly deý lowurda sen,

Gel, ýanyma, iş aladaň

Harmanyny sowur-da sen.

Ýanymdakaň, dünýäň ýüzi-

Bize bakan bagtyň gözi.

Püçege çykar, bet sözi

Ýagşy niýete ýor-da sen.

Gün çykdy şapak içinden,

Pikir bar aňyň göçünde

Ýaşlyk duşumdan geçende

Yşkymy ber öwür-de sen.

Soraglap birek-biregi,

Ýaşamak — ykbal diregi,

Ten ile  iki ýüregi,

Bir jan eýle ýugur-da sen.

 

                       ***

Eger, müň jan bolsa, meniň emrimde,

Āhlisi yşgyňa gurban, arkadag.

Manysy maňzyna düşen ömrümde,

Söýgetli sözleriň derman, arkadag.

Gözlerimde saklap, eziz keşbiňi,

Ýüregime ýazdym tämiz yşkyńy,

Ykbalyň ömürden göwni hoş güni,

Eçilen bagty bi döwran, arkadag.

Çeşmäniň hanasy daglardan çykar,

Derýalar jemlenip ummana akar,

Söýginiň nazary wepala bakar-

Seň mähir käniňe  haýran, arkadag.

Barmaklaň çözende zülpümiň towun,

Erk edebilmerin yrylsa göwun,

Ömür gana-gana dirilik suwun

Süzer gözlerinden durnaň arkadag.

Şat günüň göwnüňe siňer göçgüniň,

Aýa toýnuk salar dertden aç günüň,

Yşkyň, görejiňe seçen uçgunyn,

Sakla aý-ýyllara  bermän, arkadag.

Wagt  suwdyr, akar durar üzülmän,

Kysmat bolmaz ak ykbala ýazylman,

Şygyr bolup ýüregiňde ezilmän,

Gola gelmez yşky perman arkadag.

Akyl  zerurlykdyr daýhana, hana,

Hazyna bukulmaz eleşan dona,

Bu küren dünýäde ýene bir ýola,

Ömür dönmez öwran-öwran arkadag.

Zeminiñ yşkyny durlaýar  asman,

Injir miweleýär parlap gül açman,

Setirlere dolup, çeşme deý akman,

Gide bilmen, özge bir ýan arkadag.

               ***        

Geçen günleriň ýeller deý,

Bady bilen ulaldyk biz.

Soňy ýok alladalaryň,

Aýasyna dolandyk biz.

Arzuwlardan öý gurundyk.

Bagtly pursaty sypdyrman.

Wysalyň gülün gazandyk

Gaýry niýetlä syr bermän.

Bir gün eje-kaka bolmak,

Bize nesip etdi.

                       ýöne…

Başyn alyp gitdi  ýaşlyk

Ýaş gitdi,

Ýetdi bir çene

            Jary kän

Maňa şelaýyn dünýäniň,

Ýylma sözün aýtma, didäm.

Onsuzam, ýetim göwnümiň,

Säwlikde synan ýeri kän.

Guş dünýäsine ugraşsaň,

Ýere golaýlaman uçsaň.

Hyýal göçümine düşseň,

Kalbymyň göwher — zeri kän.

Asmana baglap örkümi,

Saklasam  Ýer deý  durkumy,

Tümmekden dagyň parhyny,

Ýaýmaga dünýäň jary kän.

Kämilde aklyň goýalsa,

Täň ýolda  ykbalyň gelse,

Ynsan ähli aňly bolsa,

Göwnüň altyn açary kän.

         Durmuş hakda

Ýene durmuş,

               tükeniksiz ýoldur bi

 Dag, deňiz sahrasy özüne kybap.

Agramyňa görä nyrhyňy kesip

Mazmunyňa görä geýdirer lybas.

Akyl satmak näme derkar,

                                     bu bell-ä

Ýollar bizi alyp barýar  hatara.

Köplügiň içinde ýitmersiň hergiz

Giç düşünýäs durmuş atly matala.

Durmuş

           çalyp ýadar ýaly gyjak däl

Her perdesi bir mukamy gaýyrdar.

Şu günleriň tolkunyna siňeniň

Düşlegi ýaz,

                    elwan gülli baýyrdyr.

Göwün sygsa göwre sygjak gaýykda

O kenardan bu kenara ýük daşap

Giç düşünýäs,

                    bir-biregi kakmalap.

Hasaba jür durmuş durşuna hasap.

Asyllylyk

                  Iň ýokarky perdesi

Ynsan ynsabyny şoňa düzmeli.

Ädimiň dürs, saglyk bolsa iş tamam

Çuňlugyny boýlamaly, ýüzmeli.                 

                 Aýdym

Senem meni nazaryňdan salmany

Yzarlap barýarsyň,

Men muny aňýan.

Nirede bolsaň-da gollarym gerip

Saňa sary alňasaýan,

Gyssanýan.

Eýgertmezdir bu durmuşyň hökümi

Ýöne, bizde mähir atly gorag bar.

Synaglarda

Mäkäm tutup syýnyňdan

Ýola düşsek, eräp gider soraglar.

Gör-ä muny,

synag-hasapdan doly

Ömür çäkli,             

wagtyň sazy üzülmez.

Bile geçen ýolumyzyň aýdymy

Bizden özge hiç kitaba ýazylmaz.

               Ỳyldyzlar

Ỳyldyzlar öçmeýär-

Nurana keşbi,

Garramaỳar,

Ömürbaky lowlaỳar.

Şöhlesini geçirip tüm gijeden,

Goraỳar yşky.

Ỳyldyzlar öçmeỳär —

Lowlaýar yşky.

Mähir doly nury

Eýleýär keşti,

Çünki, olar yşka düşen asygyň,

Kalbynyň keşbi.

           

            Meňzeşlik

Gapymyzda agzy çöpli gumrujyk,

Öỳ gurunỳar,

Yhlas bilen sünnäläp.

Ony görüp, biygtyỳar oỳlanỳan,

Olaň kalby

Meger goşa gün  ỳalak.

…Bir wagtlar,

Höwürtgejik gurupdyk,

Her çöpüni çöpläp ỳeke-ỳekeden,

Şol yhlasdyr,

Meger ỳola ataryp,

Ỳaşamaga ynamymyz bekeden.

                Ýyldyrym

    (haýyş boýunça ýazylan goşgy)

Tiz, sowadyň,

Ne sebäpden tiz öçdüň,

Ykbalymda tüweleý turzup geçdiň,

Ýüz döndürdiň yşka suwsan ömrümden,

Aýak çekdiň gama batan köňlümden,

Ne sebäpden, kalbymda ot sowurdyň,

Ömrüme deň,

                      Belki ondan agyrdyň,

Ýüregimde pitne turzan howurdyň.

Gözüm gapyp tutaşdyrdy yşkymy

Jülwe bile kalba ýollan lowurdyň.

Tüm içinde çawlan ýyldyrym  kibi

Duýgym bile ýowuz oýun etdiňmi,

Täsin heňde,

             Saýrap yşkyň dilinde

Şalpy-şaraň guýan öýlänçi Senmi?

Ýöne yşkdan humar bolan didäme

Göni bakyp “Ezizim” diýipdiň-ä,

Soň öwrülip asmanyň ýyldyzyna

Özelenen yşkyma diýmediň “hä”

Synadyňmy,

            müň sowally dünýä deý,

Gynadyňmy,  telek pişäň bes et, heý!

Men ynanjaň,

                   Ýöne sen deý yrga däl,

Taba geldim, öňkim ýaly ýygra däl,

Gaýtaryp ber!

Boşap galan ýüregimiň höwesin,

Sensiz geçen, boşap galan ömrümi.

Pursatlaryň, minutlaryň öwezin,

Dolan maňa!

           Aýnam, ertire goýma,

Garaşýaryn!

Dolan maňa giç diýme!

Şeýdip,

     Aýnam, buzdan sowuk dünýäde

Ýalňyz galan Eziziň kalbyn oýna.

Ýiten söýgiň yzlamaly dünýä bi,

Bagryňa bas,

                 Ýetim galan dünýämi.

           Ýol    

                    

Bileje barýarys uly şaýoluň,

Ter güller ekilen boýuny syryp.

Öňe ädim urýas,

                         ýöne ýaşlygyň,

Goýnuna dolanýas ýatlama dörüp.

Barha ýakynlaşýas ömrüň ýazyna,

Ýüwrük hyýallaryň yzynda gagşap,

Ýaşlykda beslenen arzuwly dünýä

Gujagyny gerýär maňlaýdan ogşap.

Biz gidip barýarys,

                          ykbalymyzy,

Röwşen gülleň roýuna boýadyp.

Nowruzyň nury deý ýaz  kalbymyzda                       

Şowhunly durmuşa yşky oýadyp.            

                
               Uýmak

Ne beýle kyn görýäň,

Dymýaň arkadag,

Sähelçe salymlyk ünsümi sowsam.

Asmanda ak “Ulker”  boýnuny burýar,

Arzuwly döşüňe başymy goýsam.

Men gülüň ýapragy-

Seniň yhlasyň,

Yşkymyz tämiz heň-

Päklige akýar.

Gökde ter ýyldyzlar gözleriň bolup,

Näzenin kalbymyň  taryna kakýar.

Türkana dünýäm bar,

Yşkyňa maýyl-

Seniň ykbalyňa ömürlik sapar.

Intizar ýüregim,

Perwana kalbym

Diňe seň dünýäňde,

Ýar,

Karar tapar.

              Seÿle çykyň!

Çigildem deÿ,

                   yşka suwsan ÿürekler,

Ak säheriň çigregine ezilýär.

Bu dünÿäniň terzi täsin demine

Humar gözler melul bolup süzülýär.

Aÿdylmadyk jümle bilen pyşyrdap,

Tolkun atÿar, asman ÿaly gök deňiz.

Ömür bolup ýerden çykdy paşyrdap,

Gökje maÿsa.

                      Baÿyrlara baksaňyz.

Gök ÿuwaly düzlere syn etseňiz,

Kömelekler göge boÿun uzadÿar.

Ownuk-uşak aladalardan ätläp

Seÿle çykyň!

                 Durmuş meÿin uzadÿar.

Tebigatyň pyntyk ÿaran mahaly!

Gözelligiň ylham bulguryn içiň,

Göz güldürýär, dünýäň nowça bahary.

Söýüp-söýlüp,

               möwç urup serden geçiń,

Seýle çykyń!

             Güneşli kalp

Meň kalbymda,

Ýamanlyga orun ýok,

Yşga uýup,

Ýyly mähri duýýan men.

Nury didäm şuglasyny göterdim,

Ykbalymy “Bagtym” diýip söýýänden.      

Meň kalbymda,

Ýamanlyga orun ýok,

Ýagşy pälim doň ýüregi ret edýär.

Säwlikleriň sowallary kalbymyň,

Ýylysynda  kämil gory döredýär.      

            Kän garaşdym.

     (Talyp gyzyñ dilinden)

Gözleriñde görüp yşgyň uçgunyn, 

Rowan boldum göwün  atly Käbäňe.

Sözle ýigit,  maňa sataşan wagtyň,

Ses-sedasyz  erkim çaýkamań näme.

Kän garaşdym,

            ogryn synlap boýuňy,

Geleriňe garaşdym men, ýollarda.

Senden özgä bilmen gabak galdyryp, 

Göwnüm etmez,

Ömürboýy ýalbarsa.

Gelme,

       ýöne gabadymdan geçeňde,

Göz güldürip, kalbyma ot atma sen,

Söýjek bolsañ, küýse, söýen şekilli,

Yşgyñ,

         diñe meñ köçämden gatnasyn.

Duýgyň bolsa,

              soňa goýma bijäni,

Beýan eýle,

                ýürek syryň nämedir.

Yşgyń özi ummanda iki saly

Birleşdirýän  keramatly gämidir.

 

            Sil                          

Asmanyň synyny  öpüp,

Sil gelýär menziller ötüp.

Ejizi, güýçlini,

                      bikär, işlini,

Dünýä deý ýaşlyny saýgaranok ol-

Jahan şalygyna egnini deňlän,

Gaýalaň haýbatyn özünde jemlän

Daglary özüne taý görenok ol.

Ýekeje bir zady, 

              dine ýaşlygy-

Ruhubelentlik hem

             göwnühoşluga,   

Ýar eýläp

           ruhundan göçgün joş berip                   

Beýik şalygyndan goýberenok ol.

 

               Tebigatym-gözbaşym

  Tebigatym!

  Gűl geýinen jenanym.

 Oýanypdyr, kuýaşyň nur neşterne.

 Aýak ýalaň, selin saçly Garagum,

  Gűl dűşeýär, ak çägeli keşlerne.

                Tűrkmen tebigaty
Tebigatym!

                     Şirwan dilli dutarym,

Içki dűnýäm telwaslaryň muşdagy.

Söwűtleriň başyn egen telleri,

Sűlműreşip, oýandyrýar ýaşlygy.

                Ak dűnýäniň sabasyny gulaçlap,

Gaýmalaşýar gökde torgaý, serçeler.

Diýarymyň kemerine görk bolup,

Pajarlaýar, nurdan ganan arçalar.

Tebigatym!

                  Gűl geýinen jenanym.

Oýanypdyr, kuýaşyň nur neşterne.

Aýak ýalaň, selin saçly Garagum,

Gűl dűşeýär, ak çägeli keşlerne.

Atyzlarda altyn bugdaý şowurdap,

Bolçulykdan habar berip tolkunýar.

Sanajyňy kakyp gelseň ýaz bile,

Supradaky nan sen,

                                 gözűň dokunýar.

Tebigatym!

Arşyň peri–peýkeri,

Ýylgyryşyň – gűl-gunçasy bagtymyň.

Deňiz, dagyň, sähra, dűzűň – melhemim,

Nepesimsiň,

                    dowamysyň wagtymyň.

                    Baharym

Göwnüňi göterýär bezemen dünýäň,

Alabaharynyň dogaýy demi.

Ýagty gelejege uzan şaýoldan,

Pessaýja gaýdyryp äkidýär meni.

Ýeňleýär ökjeler,

                      nurlanýar gözler,

Ýeňles ýel galgadýar gyzlaň çokulyn.

Öýkünjeň tebigat suratçy bolup,

Gözýetime çekýär behişt şekilin.

Nurana baharym,

                 seriň nowjuwan,

Çabgalarda gelýäň, şowhun saz bolup.

Ynsanyň pynhanja duýgusyn oýnap,

Kalbyna gor guýýaň näzli gyz bolup.

Göter, juwan dünýä ýeller galgadýan,

Owadan öýmäňi göter ýüzüňden.

Ykbal gurbatlanýar,

                        ömür terlenýär,

Baharyň gül seçen dag-u düzünden.!

          

          Ýaz gelende…

Ýaz gelende,

Garagumuň üstünden

Jahyl kibi yşga düşer bu ýerler,

Tebigatyň dür dökülýän kesbinden,

Dag-depeler toý donuny geýerler.

Gül seçiler, dereleriň deminden,

Gül seçiler, Ene ýeriň deminden,

Bildirer sesinden, bildirer yşky,

Gül Baharyň messana ädiminden

Ýaz gelende,

Synasyna gül geýip,

Kalplara yşk girer duýgyňy oýnap.

Çabga ýagsa, nagma çalsa tebigat

Zybana söz iner ýürekde gaýnap.

Ýaş-u juwanlaryň ökjesi ýeňlar,

Bu bolşy ne eje,  ne goja geňlär,

Şeýdip, ýazyň yşky uran serleri,

Dünýäň däli-porhan heseri deňlär

Ýaz gelende,

Diýarymyň üstünden,

Adamlar şeýlebir mährem görünýä.

Aýdymçy guşlaryň owazy içre

Durmuşyň toýuny toýlar bu dünýä.

Ýaz gelende,

Direliş ülkesinden,

Ylham akýar ýürekleriň üstünden.

     Gűýz oýlanmasy

Gűýz bir baldan doly tabak,

Itiň-guşuň rysgy bile.

Ser aýlanýar Zemin ýalak.

Gőzel durmuş waspy bile.

Daglarda şapak tutaşar,

Bagtyň bagtyna sataşar.

Zemin ot deý ýanyp-őçer,

Paýhas kibi pasly bile.

Emelçi oňarsa eger,

Çenemän nyşana deger.

Çaman bolup ilki geler,

Kimler saman asty bile.

Polat dőwűler, egilmez,

Kak suwdan balyk sűzűlmez,

Dűnýäň nogsany dűzelmez,

Bar-ýogy bir goşgy bile.

                  Ýazlaşyk

Ýaz dűnýäniň ýaşlygy,

                        kämile, uza meňzär,

Juwanlygyň joşguny

                      ajap bir saza meňzär.

Söýen ýűrek söýűlsin,

                        owsunjy näze meňzär,

Köňűller owaz eýläp,

                          Zemin alaýazlandy.

Seleňli go:l, dűňle çöl

                        ýaşyl dona boýlanýar,

Gelin gyzdan giň ýaýla

                         şagalaňa aýlanýar.

Nowruzym – Täze ýylym

                            arzuwlaryn paýlaýar,

Ata Watan, ene toprak

                          gűneşden çyraglandy.

Ýel öwűsýär daglardan

                         bir näzijek dem bolup,

Janly-jandar oýnaýar

                            ýaz yşkyna jem bolup.

Men ummanyň damjasy,

                           ýagsam saňa nem bolup,

Ýaz ýaýlaňda ýaýlasam,

                            älem-jahan sazlandy.  

         Tebigatym-gözbaşym
Gözbaşym — tebigat, goluňda badaň,

Haýýatyň suwundan püre-pür doly.

Içir bulguryňdan,

                       içir tebigat,

Kalbymyň nowasy gowzamaz ýaly.

Sesime çaý owazyny çeşmeleň,

Şirin nagmalardan saýrarym ýaly.

Göçür meý-mes edip göçgünli serim,

Yşk bolup jahana ýaýrarym ýaly.

Seçele depämden ak urbalygyň,

Ykbalym pamyk deý päklener ýaly.

Geçir, böwet goýma,

                            geçir tebigat,

Garalyk päklenip, aklanar ýaly.

Çekýärsiň düzüme uçmahyň keşbin,

Diýarym dört pasyl uz bolar ýaly.

Gujur sen durşuňa,

                       sensiň tebigat,

Gözellige uzan ilimiň päli.

Monjuk dak boýnuma yşkyňdan düzüp,

Herdem huzuryna bararym ýaly.

Eçil bossanyňdan,

                             eçil tebigat,

Güllere bezelsin ynsanyň ýoly.

                Gijigen gűýz

              

Gijigen gűýz aňzak gyşy ýatladýar,

Kesgir ýeli geçjek bolýar içiňden,

Etene guş tőweregi synlaýar,

Sallançak deý hőwűrtgäniň içinden.

Oýlanýaryn,

             ýene sanlyja gűnden,

Gűýz geçer, ak gyşa ornuny berip,

Bir kowçumy uçrum eden “Käbäni”,

Otyr  daragt gerdeninde gőterip.

Çal Hőwűrtge otyr baga duwlanyp,

Uçrumlarnyň owazyna guwanyp.

    

            Bu daglarda

Daglar, eý gojaman daglar,

beýikligňiz hakdan bildim,

Egrem-bugram ýol-ýodaňyz 

Zemin üste damar bildim.

Çigildemleň göze sürtüp,

mertebäňe tagzym kyldym,

Gursagyma melhem howa,

durkuma gurp, gaýrat aldym.

Belent ruhuma badalga,

Kuwwat bardyr, bu daglarda.

Bir pursatlyk saňa gelen,

bir ömürlik  mukam alar,

Ata-baba pederlerden,

pähim-paýhas dowam alar.

Daraw-daraw kemerleňde,

ýady bardyr asyrlaryň,

Aşyk bolan dag köňlüne,

beýik türkmen ruhun alar.

                          Belent ruhuma badalga,

Joşgun bardyr, bu daglarda.

Depeleriň ak garlydyr, 

meňzäp Älem danasyna,

Sende ynsan ylham alar,

göwün sygmaz hanasyna.

Keramatdyr goýnuň seniň–

Ýagşyzada golun beren,

Bakylygyň sap nusgasy,

Heňňamyň didaryn gören.

Belent ruhuma badalga,

Medet bardyr, bu daglarda.

Saňa geldim,  şaýat boldum,

beýikleriň durjagyna,

Senden aldym, bir goşawuç

gönezligi gursagyma,

Gadymysyň, taryhysyň,

 jümmüşli, baýlyk, gençlisiñ,                                               

Gudrat bilen bina bolmyş,

Hak eçilen buýsançlysyñ.

Belent ruhuma badalga,

Kerem bardyr, bu daglarda.

       Göwün saçagy

           

Bagtdan bina bolan döwletli Diýar-

Sahawat ülkesi,

Berkarar ýoluň.

Belent harmanyňa daglaram hýran,

Bugdaýa beslenen depedir goluň.

Daýhanyň myrada gowşan yhlasy,

Ygşyldap saz edýär tylla atyzym.

Düşüp dur Watanyň röwşen ýoluna,

Nurana şuglasy Altyn asyryň.

Behiştiň Zemine tylla saçagyn,

Açar gabarçakly daýhan elleri.

Birisi müňläpdir,

Müňlesin ýene,

Görmäge göz gerek pirli pelleri.

Gör, galla dagynyň Arşy guçuşyn,

Watan asmany deý rahat janym.

Gundogar keremin-

Hödür saçagyn,

Äleme ýazyp dur Turkmenistanym.

Rysgal-bereketi Arşy Agladan,

Bu saçak türkmeniň paýhas-pähimi.

Kenary-kanagat,

Hanasy ynsap,

Budur türkmen ýüreginiň mähiri.

Tamdyryň alawy-Allaň gudraty.

Galkyp gitdi göwünleriň eşreti.

Gör, halal daýhanyň gaýraty bolup,

Nanyň gul ýüzünde ýyldyz petredi.

Gadymy Änewden seslenen dänäň,

Bu gün dünýä dolýar toýly owazy..

Bakylygyň eşretine dönüpdir,

Hudaý ýalkan halkyň dileg-dogasy.

Dunýäde ýeke-täk «Ak bugdaý» köşgün,

Diýarym döretdi şanyňa gallam!

Döwre — ruh ol,

Ýaşaýyşa-öwüşgin,

Sowulmaz döwrany ýar etdi Allam.

Daýhanyň elinde  altyn oragy,

Ýalkymy Gün bolup Güne bakyp dur.

Zer gulpak sümmüliň çäji  geregim,

Halkyň rysgy derýa kimin akyp dur.

Gallaly galany alan gallaçy,

Bir belent ýeňişli pälwan merdana.

Altyn eýýamynda peder paýhasy-

Ýap-ýaşyl maýsalar dönýär zer dänä.

Bugdaýyň mekany çörekli ýurtda,

Halallyk örňeýär,

Kök urýar ynam.

Keremli topragna gül Diýarymyň,

Ebedi aşykdyr Aý bilen Günem.

Köňüller soltany bugdaýly meýdan,,

Derýa-da möwç urup oýnuňa gelýär.

Garaşsyz Watanym!

Galla ummany,

Tolkunyp-tolkunyp goýnuňa gelýär.

Galla toýy!

Türkmen öýi ala-ýaz,

Müň dürli şatlykdan bagryň ezilýär.

Beýik pederleriň göwün saçagy

Hem Watana,

Hemem dünýä ýazylýar!

          Sahy toprak

Toprak, ýöne hasyl berip duranok,

Oňam Günden kuwwatlanýan wagty bar.

Gyş ýygrylyp, ýaz ýylgyran daragtlar,

Tomus ýene ýüke durýar bagtyýar.

Her gämigiň ýekeje zer dänesin,

Toprak bize million edip gaýtarýar.

Harman atsaň-ýyldyzlary nazarlap,

Çäç göterseň-

                 Pirimiz Mirhaýdar ýar.

Adam-Eýe,

            Güýz-Bereket,

                              Ýer-Ene,

Ýylyň ýyly gaýtalanýar bu görnüş.

Tebigatyň mizemejek kanuny

Dowam edýär-

Bu ýaşaýyş,

Bu durmuş.

Perwanalar ýaz yşkynda perwana-

Her ykbaly dogduk Ýeri göterýär.

Del toprakda baýnamadyk daragtlar,

Watanymyň jümmüşinde kök urýar.

Toprak-Zehin,

                    Toprak-Pähim,

                                    Toprak-Aň,

Pederleriň Beýik Ruhy Güýji Ol!

Adam oňa ykbalyny baglaýar-

Şonuň üçin,

Ömür deýin süýji Ol!

               Jähek

Säher çygy sabalaryň gözünde,

Buldurasa agşamlarda mähir bar.

Kekenejik gök otlaryň astyndan,

Gül baharyň atyr ysyn getirýär.

Nagyşlaýar düzleri,

Nagyşlaýar düzleri,

Iki örküçli bugralaryň ýanynda,

Gök ot çürtýän owlak-guzyň yzlary-

Jähek goýýar sähraň ýaşyl donunda.

       

               

  Günebakar

Otyr günebakar,

Ýere kök urup.

Güne sežde edýär,

Boýnuny burup.

Asmany çelgiläp,

Gülleýär, ösýär.

Günüň şelpesini,

Boýnundan asýar.

Güneşiň tolkunly,

Mähir deňzi bar.

Oňa çoýunanyň,

Gaýmak-maňzy bar.

Asmandan, Zeminden,

Gün saňa bakýar.

Günebakar Günmi?!

Gün günebakar?!