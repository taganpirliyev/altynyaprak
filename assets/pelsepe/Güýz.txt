Güýz

Zerli öýmesiniň çowun ykjadyp,

Güýz gelýär sübsegär ýelleri bilen,

Ikiçäk galypdyr myhman ataryp,

Hazarym durnagöz dilberi bilen.

Göýä bir tyllaýy şelpeler deýin,

Saralan ýapraklar bezäpdir ýolum.

Tomsuň jöwzasyna gaýnan gazanyn,

Tagandan düşürýär zer donly Älem.

Goly bal küýzeli paýhas möwsümi,

Kakýar gapylary, kalplary kakýar,

Nygmatyň maňyzy, hasylyň çäji,

Türkmeniň bereket kölüne akýar.

Haýdaşlap,

                 der döküp,

                            gollaryn çyzgap,

Rysgal ganaryny gözeýär Dünýä.

Jüýje sanawynda bijesi çykan,

Daýhan görejinde ýyldyz görünýä.

Türkmeniň ruhuna meňzeş gözel güýz,

Toýlaryň sakasy nurly goýnuňda.

Şahandaz türkmeniň Garaşsyzlygy-

Bagtynyň röwşeni zerli boýnuňda.

              Gözbaş

Ömürleriň asyl gözbaş, hanasy-

Tebigatda ýasamalyk, ýalan ýok.

Özi ene,

ýöne onuň goýnunda,

Goş düşürip,

Müdümilik galan ýok.

   

             Alabahar

Güne bulduraşýar göm-gök ýylaklaň,

Owujyna düşen kümüş damjalar.

Ýüregiň közi deý gyzyl gunçalar

Ýazyň buşlukçysy ter jümjümeler,

Duýgyňy aralap

Kalbyň  töründe,

Müdümi juwan ýaz  yşk heňin çalýar.

Bakýan söýgi bolup mawy asmana,

Tüýjümek bulutlar  — süýdreňk mahmal.

Altyn günüň çogly nurundan ganan

Zemin joşa gelýär,

…melul ol ahmal.

Zerewşan çaýylan  älemgoşaryň,

Görki ne ajaýyp.

Behişti ahwal.

Köpetdag, Balkanyň nowruz garyna,

Gül keşdesin çekýär sülgüniň yzy.

Sahy Garagumyň  barly goýnunda,

Başyňy sämedýär seliniň ysy.

Guşlara bir seret,

Dünýäň yşkynda,

Käbiri saýrasa,

Daranýar käsi.

Akýar duýgy bolup goreçleriňden,

Mawy gözýetimiň behişti keşbi.

Omrüňe ömür biýr,

Göwnüňe — ganat,

Şudur gözellige dünýäniň yşky.

Yşkyň ýüreginden önen,

Yşkana

Günlere jan berýär ene tebigat.

Gunçasy çyzylan,

Ýürejigi ak

Gülleň ýaňagyna hal goýup barýar,

Ýazyň perwanasy akja kebelek.

Dünýäň depesinden yşk bolup inýär,

Alabahar atly suraýy melek.

             Ýaz bir ýana…

Gök asmanda ak bulutlar ýüzüp ýör,

Agaranyň çoguşy deý köpükläp.

Tozgaladyp geçip barýar ýüz ugra,

Mymyk şemal çopantelpegi üfläp.

Nahal ekýär eli pilli talyplar,

Üleşikde düşen mellek ýerine.

Basyrylyp güllän baglar bäs edýär,

Kürtä bukup näzirgeýän geline.

Ak bulaklar şadyýanja heň bilen,

Joşgunyny juwan ömre ýazyp ýör.

Bilbil joşýar,

Gül açylýar yşk bilen,

Bu mukamy diňlemeseň aýyp bor.

Bir tarapda mahmal parça begrese,

Dolanypdyr ala dagyň gaýasy.

Ýaz bir yana,

Söz bir ýana ýaýnaýar,

Ine saňa…

Durmuş simfoniýasy.

                    Akguşa

Aýyjyga menzäp duran güjükdiň.

Akja guşum,

                    Akylly,   eýjejikdiň,

Duýman durkak gaýyp bolup gözlerden,

Sen dünýäniň çöwre ýüzünden çykdyň.

     

 

    

  Baharyň ruhy

Keýpihonluk!

Zemin nura çümüp dur,

Ýazylypdyr gögüň sowuk ünjüsi.

Nura suwsan pudaklara gonupdyr,

Tebigatyň seçen kümüş hünjüsi.

Ömür bolup dömýär baharyň demi,

Çalamydar,

Tapdan düşen baglara.

Tenekarlyk suwy bolup ýaýraýar,

Dünýä bilen bile dörän daglara.

Ene ýeriň gursagynyň ýylysy,

Gök Asmanyň gözlerinde nurlanýar.

Tebigaty altyn şöhlä gark eden,

Gün röwşeni göreçlerde durlanýar.

Keýpihonluk!

Zemin üsti tylla nur.

Ak Baharyň  ruhy dünýä siňip dur.

    

   Güýzüň perzendi

Men — güýzüň perzendi,

Güýze kybapdaş,

Kalbymyň heňleri,

Yürek ýaňlarym.

Inýän dik başaşak şaglawuklar deý,

Tylla şapak geýip akýar daňlarym.

Men — güýzüň perzendi,

Güýzden alypdyr,

Meňzim agraslygy,

Roýum görküni.

Parasat möwsümi paýhasa teşne,

Beýnime aň çaýyp guçýar durkumy.

Men güýzüň perzendi,

Güýzüm eçilýär,

Şahylyk şerpaýym,

Bereket paýym.

Mähriban käbäm deý goýnuna gysyp,

Pyýala gözlerim öpsün her daýym.

              Güỳz nagmasy

Ine-de, güỳz geldi,

                         bezzat oglan deỳ,

Sygyryp,

           baglaryň gulpagyn çekip.

Harman atylşyna guwanyp çenden,

Oň daşynda bökjekleýär serçejik.

Güneşden gülýaka dakynan Älem,

Altyn teňňe sepýär baga gelene.

Şapagyň aly deỳ ỳanỳan daragtlar,

Meňzeş gyzyl kürte geýen geline.

Giň meýdan çäkmenin engine atyp,

Öwrülýär mizanyň nurly meňzine.

Ýeliň aýasynda  pyrlanỳan ỳaprak,

Çümỳär altyn güỳzüň  sary deňzine.

Ỳeriň ak dumanyn demine dartyp,

Topbak-topbak edip üỳşürỳär asman.

Mymyjak bulutlar ỳel habar gatsa,

Dürlerini sepeleýär alysdan.

Ỳene bir basgançak galňaỳar ömrüm,

Her gezek öwrülip gelende mizan.

Bereketli güỳzüň miwesi deỳin,

Gursakda möwjeỳän pikirlem, güỳzäň!

                       
           Parh                

Şahyr bar-

Oň ýazan ýeke setirnem,

Ýygnaýar asyrlar gyzyla gaplap.

Şahyr bar-

Eçilen tutuş esernem,

Unudýar aý-ýyllar üstünden ätläp.

         Altyn ỳaprak

Höküm sürỳär güỳz şalygy,

Asman, Zemin arasynda.

Aỳdym aỳdỳar altyn ỳaprak,

Barly möwsüm barasynda.

Böke-böke, şady-horram

Owaz edỳär şybyr-şybyr.

Tarhandöker tebigatyň,

Jemalyna düzỳär şygyr.

Ỳaňy bişen çelpek deỳin,

Düşỳär Zemin saçagyna.

Dolanmagy wada berip,

Gül daragtyň gujagyna.

 

 

 

   Gyşyň keşbi

Asman,

      tozgaladyp äpet Zeminiň

Maňlaýyna  sepýär urba — garyndan.

Gara gyş üfleýär Arktikaň demin,

Ýalazy ýaplaryň ýakalaryndan.

Aýazly şemala,

                       gyraw syraýar,

Töwerek-daş, barlyk-

                     nur saçýar göze.

Aýäňa düşen  gar bada  ereýär,

Göwnüň ereýşi deý, ýagşy, hoş söze.

Garagum dolanyp ak  possunyna,

Meger lezzet alýar gyşyň deminden.

Ojarly çöketler,

                   gar basan düzler,

Şemala ýaň berýär şirwan heňinden.

Üçekleň etegin gyradeň bezär,

Birgeňsi buldurap buz monjuklary.

Durmuşyň joşguny huşa getirýär,

Aýaza irkilen gumrujyklary.

Gargalar iým çokýar garyň astyndan,

Aýazy sähelem duýmaýar olar.

Dähedem-dessemläp,

                     arkan gaýyşyp,

Şeýdip, gara gyşy güýmeýär olar.

Aklyk arzylanýar biziň illerde-

Söýülýän göwünler ak  ga:ra muşdak.

Adamlar,

         ýaz bolup güllemek üçin

Gaýrata atlanýar gujurly gyş dek.

    Gyşyň garly güni

Gyşyň garly güni,

Hereket gaýnap,

Akyp barýan ýaly adam akymy.

Bir ömre ýeterlik ýüzlerden ýagýan

Şatlygyň, söýgüniň  gülgün  ýakymy.

Dagyň tokaý basan depesi bilen

Gün şöhlä çaýylan salam ýollaýar.

Gyşyň nurly güni,

Adamlaň kalby,

Ýüregi —

          bu hala,

                      göwni  gülleýär.

Sähelçe zat gerek kalbyň garyny,

Eredip, gül göwni götermek üçin.

Edilen ýagşylyk-

                    alnan sogap-

Ýamany dyzyna çökermek üçin.

Her kim lowurdasa Güneşe meňzäp-

Gyşyň mähri deýin

                         kalplara dolsa.

Güllerem,

            her göze ilip durmaýar

Köp gülüň içinde reňki goýalsa.

Owazy daglaryň doňuny çözýär

Seýrana  ýagyşlaň,

                    Perwana guşlaň

Günler Haýra tarap ädim uranda

Aklygy ömrüňe nurana gyşlaň.

         Ýazyň owazy

Ýene-de ýaz,

Bagta beslendi baglar,

Pyntyklaryň ýazylan gök penjesi,

Boz gerdenli ýüzärlikli sähralar,

Ýüpek ýaly selin saçly urpaklar,

Mawy donly bozaganly alalar,

Unudyp,

Unudyp,

Unudyp özün,

Ýüzin düşüp,

Diňleýärler,

Ýazyň çalýan hoş sazyn.

                    

             Ýaz yşgy

Tebigat ter,

Ter pudaklar-

Düzüm-düzüm gumrudyr sar.

Daragtlarda owazlanýar şelpeler,

Ýelgamak deý ýeňil gopýar serçeler.

Töwerege mähir bolup gezelen,

Neşterini tazeleýär arçalar.

Çabga guýup nura ýuwýar dünýäni,

Çopantelpek öwşün atýar Gün ýaly.

Jümle jahan göýä ene sallançak,

Ene ýaba suw gelipdir bulancak,

Towlam-towlam mele tolkun çyrpynýar,

Tebigatyň serwi syrat gozeli-

Gül Baharym,

Her ýürekde, her kalpda,

Owaz edýäň mährem Ene ýer hakda,

Mähek ýaly nurdan doly durkuň bar,

Ýere-göge höküm edýän erkiň bar,

Jahyllykda,

         Juwanlykda,

                          Ýaşlykda,

Seň suraýy-

Ālemgoşar görküň bar.

         Ömür hakda

Ömür hakda,

Pikir edip, ölçerip.

Köze bakyp, halal, päkligi gördüm.

Ölüm hakda,

Buza bakyp, ölçerip,

Oýa batyp,

Herhal  ýoklugy gördüm.                 

Ýöne geň zat,

Gysga ömür ýolunda,

Ikisi-de  ynsanyň sag-solunda.

Üşeseg-ä, közi guçýar didämiz,

Yssylasak — gar örtünýär ýodamyz.

            Kämahal

Kämahal,

Ýüwrük bedewiň uýany,

Emelsiz, çamanyň eline düşýär.

Kämahal,

Çaman bedewiň uýany,

Maksatly, ýüwrügiň eline düşýär.

Pikir ediň,

Şumy ýoluň tapmazlyk?!

Ýa-da şumy,

Iň ullakan çaprazlyk ?!

             Durmuş hakykaty

Dag silinden möwç alan ak derýalar,

Pessaý aksa,

                  kenaryny köwmeýär,  

Kilwanlykdan şan goteren agalar,

Degirmenden nazaryny sowmaýar.

Çenelende  deňlemeseň aňyňy.

Ok götermez nyşananyň şanyny,

Almak üçin emgemeseň janyňy,

Barly daragt şahasyny egmeýär.

Ýere ýykyl,

                     eliň Ýeri sermesin,

Bilim öriñ çende-çakda durmasyn.

Diliň, diňe ýürek sözün gürlesin,

Kör çeşmeden, nur bereket çogmaýar.

Ykbal kakar ömürleriň gapysyn,

Nadan ýygar kör zehiniň gatysyp,

Synagynda goýar külpet, şatysyn-

Çyn halypa şägirdini öwmeýär.

Wyždan,

        satyn alynmaýar bazardan,

Kalp gönenmez buz göteren nazardan,

Sürüsinden çete çykan dazzarkel,

Ýagy saýyp, kölgesini kowlaýar.

Wagtdan çykyp ömür sürýär gargalar-

Balasyna ymgyr ýaşy sargaýar.

Tolkunlaryň arasynda dargaýar-

Gaýry gudrat Gün tygyny döwmeýär.

Dil şerebesinden dörär düwünler,

Hoş sözüň yzyna düşýär göwünler,

Ömrüň hasabyna sowrulan günler,

Daňyň düýbün çyzyp, ýene dogmaýar.

Watan örkdür,

               dartar durar ýüpüňden,

Her egniňe urulmyşdyr-

                                 ýüküň deň.

Ýagşy-ýaman tanalar öz sepinden,

Ynsap-ýürek körüginde lowlaýar

                

                                                

            Toprak

Ýoda ili  ýeke ýola jemleýär,

Gök ýagyp ,

Ýer — dür eçilip ýeňleýär.

Çydamlydyr,

Egni ýükli bolsa-da,

Gürlemeýär,

Toprak bizi diňleýär.

               Bilbil

Bilbil ýeke gezýär-

Oň sürüsi ýok.

Çykybam bilýär ol, wagtyň çygryndan,

Saýrak owazyndan göçürip seriň,

Kalbyňa ýaň salýar yşkyň şygryndan.

Bilbil ýeke gezýär-

Oň sürüsi ýok.

Olam şahyr deýin durmuşy söýýär.

Keseden ýaşaýşyň  akymyn synlap,

Oňa siňmeýänleň derdine köýýär.

      Ýene it diýjeksiň…

Ýene it diýjeksiň,

                    gezelenç hakda,

Heniz dil ýarmankaň, bökýärdi aňyp.

Otur, pikir eýle, ýeri adamzat,

Aýt, neneň saklarsyň duýgyny daňyp.

Ylla ganatlandy,

                  zynjyrdan sypyp,

Ýüzin salyp gitdi, yzyna bakman.

Eýesi garaşdy, sähra diň salyp,

Soň yzyna gaýtdy, tamasy çykman.

Gitdi,

           ýüzin salyp, sahra tutdurdy,

Aýagyny ýazdy, erkin-kä heniz.

Her näme-de bilsa, itiň göwnüne,

Hossaryň penasy ezizdi, eziz.

Eýesem bikarar, oturyp, turup,

Gözi ýolda galdy,

                         Item ýadady.

Ýal iýen ýeriniň boşagasyny,

Ýassanmak it üçin polat kadady.

Gaýtdy, etek alty ýeň yedi bolup,

Maňlaýyn diredi, ýene şo gapa.       

It itligin eder,

                     gapyňy saklar,

Iýenini haklar,

                      çünki it-wepa.

Ýaz geldi, dirilik çeşmesi deýin…

Çygly çille çykyp,

                  aýaklady gyş,

Ine, hä diýmänem, gün gülüp bakar,

Kalbyna gop berip,

                      başyny aýlap,

Şahyry gününe goýanok bahar,

Ýaňy pyntyk çyzan bägül mysaly,

Dünýä gyşdan çykdy täsin ýylgyryp.

Aşyklar, göçgünläp uçara gelýär

Magşugyň eline terje gül berip.

Ýaz geldi,

Dirilik çeşmesi deýin,

Nowbahar ysyny zemine paýlap,

Asman nur inderip, şöhle saçanda,

Guşlar mukam çalýar şirwanyn saýlap.

Ýere ýyly gidip, alabaharda,

Şahyr kalbyn yra:r gaba bulutlar.

Ýurt gezen derwüş deý argyn arçalar-

Ýylyja ýagyşa suw-sil bolupdyr.

Ýaz yşgyna gülýän her bir göreçde,

Nurlanýar asmanyň natuwan keşbi.

Ýagyşa süllümbaý ezilen sähra-

Ynha, saňa, taýyn elinje goşgy.

Ulagyň içinde barýan halyňa,

Sen goşgy goşarsyň bahara meňzäp.

Her kesiň öz işi özüne ýetik,

                            Sen, her setiriňi barýansyň deňläp.

Kapyýa öz-özi diliňe geler,

Ylhama sygmarsyň, giň,  awtobus-da.

Ýaňy dünýä inen alabaharyň,

Joşguny ýürekde,

Owazy-huşda.

Ine-de duralga,

Ulaga mündi,

Bahar ysy bilen bir topbak jahyl.

Ýolugra bir şygryň nokadyn goýup,

Iş ýerine ýetdi ýazsöýer şahyr.

      Ýazda  Deňiz gijesi

Ālemiň çyragy, arzyly Güneş,

Aýa orun berip ertire uçdy.                                 

Gökde mesgen tutan, patraga meňzeş

Ýyldyzlar sürüsi deňize gaçdy.

Tolkunlar birgeňsi yraň atyp dur,

Kümüş balyklaryň örküjin sypap.

Deňiz, hüwdüsine mähir gatypdyr —

Sallançak üwreýär, goýanok ýadap.

Ýerden uzak ülkesinde, ot alyp

Gök gübürdäp, alawladýar gursagyn,

Puryjasy dolan togsan sowulyp,

Mawy dünýa çyrpynyp dur, görseňiz.

Jümjüme buşlaýar, durna  buşlaýar,

Garlawaçdan dolýar boşan höwürtge.

Ýene-de, baharyň toýy başlaýar,

„Awazaň” dürüne öwrülen ýurtda.

Maýyl  aprel deňziň äpet jamyna

Dür bolup gaçyp dur bulatdan üzlen,

Çarlak bile gelen  ýazyň şanyna,

Asman nur eçilýär yzyny üzmän.                        

Deňiz çalym edýär ýanap çagasyn,

Hüwdüläp ynjalýan mähirli enä,

Galkymly gomlaryn, guba çägesin,

Gözüňe sürtmezlik-ynsana günä.

Günler ýeňil uçýar, pyntyklar çyzan   

Göreji uçgunly alabaharda.

Deňiz gijesine ýelegin ezen

Ylham öwsün atýar alemgoşar deý.

Ine-de, haý diýmän deňiz toý tutjak,

Perenjesin serpip mahmal gijäniň.

Lezzeti, şowhuny  bir ömre ýetjek

Deňiz  syýahaty-eşreti janyň.

Ne ajaýyp, ömür yşga meýil edip-

Bu gijeler, ýaşlyk berýär ynsana.

Durna gözli tolkunlaryń oýnuna

Göwün çykýar, sekiz gatlak asmana.

               Nowruz

Nowruz,–

Diýarymyň dag-u düzünde,

Gök mahmal bürenen uzak gözýetim,

Deminden gül çogýan ýazyň gözünde,

Oýanýan direliş,

Toýlanýan tutum.

Nowruz-–

Ajap şygyr bahar hakynda.

Bugdaý şinesine goýulýan gadyr-

Lowlan şaman ody,

Hiňňillik bady,

Ýazyň nepesinden kükeýän atyr.

Nowruz–

Kiçigöwün sada türkmeniň,

Päklige beslenşi asyrlar boýy.

Nowruz–

Iň gadymy beýik Oguzyň,

Her ýylky täzeden dogulyş toýy.

              Ýükli mizan

Tereň tutup mukam doly kalbymy,

Men hemişe ynam bilen ýaşadym,

Ýola çykdym,

G.örejime nur çaýyp,

Ýöne, her dem ýylma sözden ýadadym.

Ýadamadym,

Gerdene ýük atandan,

Daşy jäjek tüsselerden boguldym.

Ýyldyzlaryň bagtlysy astynda,

Egni ýükli mizan bolup doguldym.

Göni bakdym hakykatyň gözüne 

Hoş niýetim gülüp çykdy alnymdan.

Ýaz ýylgyryp,

Güýzde gaýnan gyzyň men,

Ömrüm!

Her hal, gora meni salgymdan.

                  Öz sesiň bilen…

Öz ýazan zadyňa őzűň begenip,

Ýene dőredersiň birgiden şygry.

Söhbetdeş küýsäňde őz-ozűň bilen,

Gűrleşip oturmak telekmi,

                                     dogry?!

Tűsse çykýan bolsa, uçguny kőräp-

Ojagyň abatdyr,

Gapyň kakylar.

                            Her näme-de bolsa, őz sesiň bilen,

Heň edeniň ýagşy,  

                            diňlän tapylar.

 

Tebigatyň ýuwaş bolsa…

Tebigatyň ýuwaş bolsa, jahanda,

Adam bolup, ýaşamak kyn ekeni.

Deň boljakmy,

                    guşuň ýelegi bilen,

Kőpi gőren oklukirpiň tikeni.

Damjalama,

                 bolabilseň kenarly,

Kiçem bolsa, çasly akaba döret.                   

Ýuwaş sesli çeşmelere meňze-de,

Daglaryň üstünden zemine seret.

         Kepderi we güjük

Giń howluda tasap garagol güjük,

At çapyp ýör eýemsiräp mellegi,

Ony hasam aljyratdy, duýdansyz

Ikinji bir „hojaýynyń” gelmegi.

Dalbar üste ykjamlanyp gyz ýaly,

Gök kepderi hyýal etdi uklara.

Hemle bilen   haýbat atdy güjügem,

Çagyrylman töre geçen myhmana. 

Göwni ýetmän jöw-jöwleýän güjüge,

Diýdi, çem gelene üýrmek seniňki

Meni tutmak, gel-gel, saňa galypmy

Ganatym bar,

                asman deňzi meniňki.

       Kimmişin ol…

 

Menden hasap sorar ýaly,

                                kimmiş ol.

Kimmişin ol, tutar ýaly adymy,

Ol-a olmyş. 

               Men ýerimden gozganman,

Gola salýan göwnüm islän zadyny. .

Men ömrümde oň ýa:lyny kän gördüm.

Kimmişin ol,

              Baryp ýatan kitaphon-

Haýsy akmak bir setiriň yzynda

Ýüz öwürer toý meýlisden, gutapdan.

Men dünýäni tutdym, haýbatym bilen,

Ol  kowalap tutýar däli ylhamy.

Meniň ýeke haýbatyma degenok,

Onuň ynsap hakyndaky sam-samy.

Okap-okap yza galýar durmuşdan,

Kalp nämemiş, ynha, puluň ýanynda.

„Şahyr men” diýip şylha dona syganok,

Nebis hakda bir öýjük ýok aňynda.

Beýdip akyl satyp ýörmän galňasyn.

Üter ýaly bir ýelek ýok hamynda.

Men bir obaň fermasynyň müdiri,

Kimmişin ol,

                 Meniň ýalyň ýanynda.

               Aşgabat

Aýdym bilen maýyl etdiň dünýäni,

Belentligiň owaz bilen bezelsin.

Bahar pasly gülälekleň içinde,

Aşgabadym, aýdym ýaly gözel sen.

Jemalyňda ýazylmadyk dessan bar,

Aýdym bolup dünýäň ýüzün gezeňde,

Seni diňe aşyk bolup söýmeli.

Ýa-da şahyr,

                  ýa bolmaly gezende,

Ileriň dag, gaýraň çölzar bolsa-da,

Gözüň doýmaz.

Gül öwüsýän baharym.

Bagtyýardyr, ylhamlydyr illeriň,

Aşgabadym!

Uçmahystan şäherim.

                        ***

Üzňe däldir bir-birekden ýolumyz,

Ýüreklerde ak niýetler ýazylgy.

Her ömürde bir kitaplyk maňyz bar,

Kitap bolsa, bolaýmaly maňyzly.

 Ajydänäň golaýyna kim barar.

 Süýji bolsaň;

  agyz urjak tapylýar,

  Gowy kitap köp okalyp, ellerde

  Könelse-de paýhas bolup  açylýar.

  Tekjedäki kitaplar deý söýenişip,

  Bir-birege egin diräp, ýadamaň.

  Sowaşmalyň söhbetleriň heňinden-

  Ýürekdeşlik  küýsegi her adamyň.

  Şoň üçinem, ýüz ýürekden yssyka,

  Garşylalyň tapan deýin ýitirip.

  Ýaşaýyşa şowhun salýan guşlar deý,

  Sada ýaşaň, ýürekde ýaz göterip.