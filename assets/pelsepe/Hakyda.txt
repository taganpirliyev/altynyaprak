Hakyda

Oglanlykda-

Dagly ýerde ulalmadym,

Küren oba-bir maşgala-

Suw içerdi bir salmadan.

Oglanlykda-

Ilerimiz uly köldi,

Tokaý bardy gaýramyzda,

Oýnalgamyz gumak ýoldy.

Oglanlykda-

Şaýlanardyk torgaýlar deý,

Bile uçup, deň gonardyk,

Durnuklydyk gara ýer deý.

 Oglanlykda-

 Duýmandyrys pursatlaryň,

 Gözden gaýyp boljagyny,

 Uçuşy deý çarlaklaryň.

      Ruhubelent ýaşlar

Ruhum belent,

Gursakda heň, hoş mukam.

Hyjuw ody kalba hyruç paýlaýar.

Watanymyň ýüreginiň buýsanjy

Talyplar biz,

Jigerde joş gaýnaýar.

Penaly biz,

Gaýratlandyk, galkyndyk.

Kalba guýup pederleriň atlaryn.

Senaly biz,

Watan senasyn çaldyk,

Ýüze sylyp  ýaşuly sargytlaryn.

Okap, okap,

Paýhasyňy Diýarym,

Syrly dünýä akyl bolup bakýarys.

Owazyň biz,

Türkmenistan Watanym,

Şirwan bolup ýürek taryň kakýarys.

Ömrümizi öwrüp mähir-yhlasa

Pelleriňe tolkun edip ýapýarys.

Eziz Watan,

Ümmülmez gül ýaýlaňa

Berekediň tohumyny sepýäris.

Gelejek biz,

Biz Watanyň yhlasy,

Buýsanjymyz –

Diýaryň gül zynaty,

Hyjuw bilen al-asmana göterlen,

Biz Watanyň,

Ýurduň altyn ganaty.

«Edebiýat we sungat» gazeti.

2004 ýyl.

 

           Öý – käbe

Baglar garap galýar,

                        men ýola düşýän,

Küýüm – sen hakdaky aladalarym.

Gujagy mähirli, ýylyja törüm,

Men uzak eglenmen,          

                              Ine, gelerin.

Ömrümiň dowamy – ojagym,  ýurdum,

Sende gunçalapdyr yhlas çemenim.

Gönezlik, maýasy saňa siňipdir,

Gaýyn atam bilen  gaýyn enemiň.

Senden ganat ýaýyp ak ýola düşsem,

Ýene uçup gelýän mährem duluňa.

Baky röwşen söýgim,

                               ylahy duýgym,

Mukam deý gatlanar seniň ýoluňa.

Ojak – ykbalymyň halal dünýäsi,

Durmuşa höwesim,

                           dünýäge yşkym.

Maşgalam – döwletim,

                          deprenmez känim,

Öýüm Watan içre mertebe köşgüm.

 
            «Zenan kalby» źurnaly. 2/2007 ý.

 

       Ýagşylyk

Ýagşylygyň muzdy,

                        haky bolmaýar,

Öwezine — bizi  Alla  ýalkaýar.

         
          Ojak mähri
O gűnler,
              mähriban käbäm, pederim,
Garry öýűň ojagydy, odudy.

Goýny — mähir, mähri köwser paýlayan

Sallançaklaň  badalgasy, badydy.

O gűnler,
              Ojakda közler gorludy,

Tamdyrlar uçgunly, alawlyjady.

Pursatlar hűýr guşdy ganatyn ýaýan,

Ýűregmiz suwluja, şowhunlyjady.

O gűnler,
              mädämiz dokdy mähirden,

Egin — egne diräp, sűýşerdik öňe.

Ganaty astynda penakär ataň,

Jemläp, bir tabaga űýşirdi ýene.

 
O gűnler,
              kämahal dänejik sepip,

Rysgymyz aýrylap, seýrana seçdi.

Arzylap, apalap, ak pata berip,

Şowhunly ummana – durmuşa goşdy..

O gűnler,
             ýat bolup, öwrűldi dűýşe,

Hepdeler aýlanyp, ýyllar dolandy…

Şol garry öýűmiz – dogduk öýűmiz,

Gujagyny geren käbäme döndi.

O gűnler,
             Geçmişe, ýatlama siňdi,

Ne — hä öwrűlýär ol, ne — de dolanýar.

Ýazgyt-Allań emri, şeýle-de bolsa,

Şol gűnleri kűýsäp ýűrek elenýär.

 
              Sogap bolsun

Älemiň sütün-örki — haýyr-yhsan, imandyr,

Nebis, zulum, ýalan söz — gezelen bet kemandyr.

Hakyň sözi — Kelamdyr, keramatdyr-keremdir,

Keremine ybadat eýlänim togap bolsun!

Akyl bolan ykbalyn ham-hyýala baglamaz,

Baýlyk gözün baglanlar sogap-günä aňlamaz.

Ömrüň manysyn tiren munda girýan aglamaz,

Goşawuçlap ýygnanym, garbanym sogap bolsun!

Aşygyň yşk güwäsi ýegdir dűnýä malyndan,

Magşugyň yşk gaýmasy jowur çilläň agyndan.

Nika sapagyn işen ýüreginiň taryndan,

Ýar wepasyna wepam, yhlasym jogap bolsun!

Ojagyňdan başlanar sahawatly düzleri,

Desterhana gözbaşdyr bal miweli güýzleri.

Kalba altyn tar bolar jana melhem sazlary,

Watana bergi – parzym, eýlänim togap bolsun!

                    ***

Hatar-hatar,

Agyr kerwene meňzäp,

Geçip barýar, uzyn-gysgaly günler.

Bir bitin gün — doly ömürdir, bilseň,

Aý-ýyldyr-

Heňňamy düzýän sütünler.

Dünýä – daragt-

Bakylyga kök uran-

Her ykbalyň bir şahada orny bar.

Saýasynda durmuş aýlanyp duran,

Aýtymy bar,

Ömre sygmaz germi bar.

Ýatda sakla:

Ömür — pursat,

                     eglenmez,

Dolanmaz  ýollaryň ykbal öwrümi.

Ömrüni üleşläp,

Söze jan berip,

Şahyr ady bilen götär döwrüni.

            Käbäm girdi düýşüme

Men bagtyýar oýandym,

                                 käbäm girdi düýşüme

Göýä mähir-muhabbet

                                süýşüp geldi gaşyma.

Daňýmyň ak ýyldyzy

                               gaýypdan gaýyp geldi,

Didaryna intizar

                              halymy duýup geldi.

Kalbymyň nur şapagy

                               edep beren mähriban,

Nazaryň gorar meni

                              arşdan bakyp her zaman.

Ýagşy-ýaman baryny

                                her ädimde öwreden,

Buýsanç bile edebi

                               asmanyma tug eden.

Mahremlik gönezligin,

                                 gursagynda göteren,

Durmuş ýodajygyndan, 

                                şaýollara ataran,

Käbam ejem ak guwum,

                                 sen niçiksi keramat,

Urbalyk deý ykbalyň,

                                 ömre dowam-dowamat.

Çakylygma ýetişýäň,

                                 dertlesem — lukman ejem   

Ýatlan çagym öýe däl,

                                   ruhuma myhman ejem.

2004 ýyl.

             Salamyň  bilen

Göwnüňe görädir gerim diÿen zat,

Şahandaz bolmarsyň, güleniň bilen.

Gurşunly kenek deÿ gonup bilmeseň,

Alçy gopaÿmarsyň, süleniň bilen.

Bolabilseň, akabasy bir hanaň,

Nakyl bolup dile düşer dürdänäň.

Göza-para oda düşen perwanaň,

Külüne jan girmez, ÿalynyň bilen.

Çola bolar, ugursyzyň mesgeni,

Sana salar, atalaryň mekdebi.

Nazar salyp, götermese Hak seni,

Asman howa bermez, galanyň bilen.

Gözÿetmez Äleme çene nazaryň,

Ÿürekde gaÿnasyn köňül güzeriň.

Söz bolup galmasyn,

                              amal et parzyň,

Dana dünÿä gülmez, ÿalanyň bilen.

Ÿoly ÿörän ÿeňer,

                           Ÿöräp ÿadamaň,

Ÿüze yakym çaýyp boluň şadyýan.

Taýagyna derek goja padyman,

Ne takat eÿlesin, galamyň bilen.

                          Ýürekden ýylgyryp Hakyń adyny,

Kalbyńa nur eýle salamyń bilen.

                             ***

Ýok,

Goşgyň wagty däl häzir,

Häzir pikir daşda menden,

Otyryn aýamy maňlaýa diräp,

Ne-hä ýagyp bilýän,

                               Ne-de ylhamyň

Altyn pyýalasyn başyma çekip,

Ne çogup bilýän,

                          Hal — ýagdaý sorap

Gelip-gidýänem ýok,

Söhbetdeşem ýok,

Ine, birden,

demi-demine sygman

Gőkden owaz geldi-

Misli saýawan,

Maňa gülüp bakdy mawygöz asman,

Göwnüm ata çykdy,

Şolam bes maňa,

Dünýäm çawuş cakdy,

Dűňle űmsűmlik

Sesiň kessene…

                                 

          Şahyr dünýäsi

Şahyr ot, alawdyr söýgüde ýansa,

Agzyndan ot saçar yşky barada.

Öwrülip asmanyň ýyldyrymyna,

Otly çakmak çakar Yer, Gök arada.

Şahyr hut gazapdyr, ygrarda ýansa,

Paýhasa söýenip gysar dişini.

Messebi, wyždany galkan edinip,

Ýalanyň öňünde gerer döşüni.

Şahyr gara Ýerdir Ylhamy sönse,

Ne joşar, ne gaýnar, ne Kelam sözlär.

Jahanyň ýüzünde perwana bolup,

Ser-sepil,

               uçuran Ylhamyn gözlär.       

Şahyr çyn apatdyr durmuşda  diňse,

Zemindir, ot,

                   gazap  hem çuň ummandyr.

Ömür kadasyndan çykan sataşsa

Nyşançy nazary gurlan kemandyr.

Ine, şeýleräkdir şahyr ykbaly,

Kaýyldyr paýyna düşen ülüşe.

Näzijek güller deý duýgur ýüregi

Zemine paýhasdyr,

                        çogdur durmuşa.

         Ykbal höküm etmese…

Diýen zadyň bolup dursa müşgilsiz,

Muňa müň oýunly,  durmuş diýjekmi !?

Ýörelge döremez ýodasyz,

                                     ýolsuz,

Yşksyz kalp,

                  ataşdan parça geýjekmi !?

Serdary baş çeken,

                             gökde durnalar,

Ýol ýitmese hemrasyny goýjakmy !?

Wagtyndan öň tänip,

                       gökde pyrlanan

Ýaprak howlamasa,

Daragt köýjekmi !?

Niýetine hemra bolan adamzat.

Ykbal höküm etmese,

                           boýun boljakmy !?

Ýagşylygy ýüze sylmasaň,

Ynsan!

Geň göreniň, maňlaýyňa geljekmi !?

          Belki…

Ele galam alyp,

Otursam pynhan.

Özüme azajyk,

Akyl ýetirýän.

Diýýän: „Eý, hamhyýal,

Ekeniň näme?!

Ýere paç tölemän,

Alarmýň däne?!

Şahyrlyk hukugy,

Ymgyr gerimdir.

Belki, ýürekdäki,

Setirlerimdir.

          Käbäm — Pederim
Tűnűmiň çyragy, gűnűmiň çogy,

Didäm ak-garasy, Käbäm-Pederim.

Öműr daragtymyň kök, damar-bary,

Didäm ak-garasy, Käbäm-Pederim.

Ynjasam — yranan, haraýly hanam,

Galkynsam — ganatym, perwazly penam.

Ruhy eýwanymda — öwütli danam,

Didäm ak-garasy, Käbäm-Pederim.

Ak öýűm tűýnűgi, ojagym közi,

Sesimiň owazy, eşretim ýazy.

Ekramda buýsanjym, edebim gözi,

Didäm ak-garasy, Käbäm-Pederim.

Sizsiňiz bu durkum, bitewi dűnýäm,

Ruhuňyz dowamym synamda gaýnan.

Siziň keşbiňizi özümde görýän,

Didäm ak-garasy, Käbäm-Pederim.

 

                                

             Heňňam

Heňňam,

          ýamalypdyr döwürler bilen,

Köne içmegi deý, molla Keminäň.

Dört pasyl birleşip ýyla ýetişýär,

Çuňlugynda Asman bilen Zeminiň.  

Didäň jümmüşinde gül açýar ýürek-

Akymyna goşar galkynsaň iliň     

Ykbal höküm edýär, permany bilen,

Çuňlugynda Asman bilen Zeminiň.  

Dünýä saňa altyn pyýala bermiş-

Kalbyňy  taplanda jöwher zehiniň.

Polat kanunyny ýöredýär durmuş,

Çuňlugynda Asman bilen Zeminiň.  

            Halkyň sözi

Halk ýalňyşmaz-

Halyk ýalňyşyp bilmez,

Ýörelge bor, iliň ýörän ýerinde.

Halkyň sözi –

Ýaňlanyp dur henizem,

Danalaryň goýan paýhas gorunda.

Halk ýalňyşmaz-

Halkyň gözi jöwheri,

Her depäni dag hasaplap tug dikmez.

Halkyň sözi-

Şahyryň kalp göwheri-

Şygra siňer,

Ýyllaň içinde ýitmez.

Halk ýalňyşmaz-

Halk diýeniň ummandyr,

Merjenini gizläp goýar çuňunda.

Halkyň sözi-

Jebislikden nyşandyr-

Beýgelýändir milletiň öz deňinde.

 
                     ***

Töwerek-daş  dem alýar,

Ýagyş ýagýar daşarda.

Imisala ümsümlik,

Gurşap alýar daşymy.

Nirden gelip ýetişdi,

Ikindiniň ýelkeni.

Emaý bilen yralap,

Hüwdüleýär huşumy…

Dünýä bilen ikiçäk,

Oturmandym bu çakda.

Täze şygryň beýany,

Şineleýär gursakda.

 
              Ajaýyp ynsan
Aýdymyny aýdyp başlanan ömrűň,

Aglap dűnýä geldiň – ykbaldan döwrűň.

Gowluk, ýagşylykda saýlanmasaň sen,

Kämillik destini alyp, il hakda

                                 çuň oýlanmasaň,

Sen niçik ynsan!

Dűnýäni gozgaýan adalatsyzlyk,

Älemi sarsdyran doňak hyrsyzlyk.

Seni örtemese, sen elenmeseň,

Ýűregiň sesine diň salyp biraz,

                                 soň dillenmeseň,

Sen niçik ynsan!

Seni melul etse boş duýgusyzlyk,

Hem hemseriň bolsa güň geleňsizlik.

Hoş niýet, hoş pällä sen ynanmasaň,

Il derdine ýanyp-köýüp, urunyp,

                                 hem yranmasaň,

Sen niçik ynsan!

Durmuş ummanynda taplanyp, gaýnap,

Ýűreklerden mähir-muhabbet ýygnap.

Tümlüge nur çaýyp, lowlap, ýanmasaň,

Söýgüläne arkadag, söýget bolup,

                                 hem söýenmeseň,

Sen niçik ynsan!

Ygraryň, lebiziň, wepaň, mertligiň,

Kesgitlejek ölçeg – sarsmaz berkligiň.

Ternawa ýygnanan gar suwy deýin,

Kir-kimirin ýuwup, kineden ätläp,

                                 Ynsabyňa in.

Ģűnki sen ynsan –

Ajaýyp ynsan.

             Şygyr bossany
Sada ykbalymyň gűnorta çagy,

Sygyr bossanyna synym dűşűpdir.

Ýaýlasynda dűşläp,

                            maýalyk alyp,

Ýazlarda ýaýanym  gűýzde bişipdir!

Saýra, hetdiň bolsa şirin owazly

Bilbil melul bolup, heňe gark bolsun.

Kalbymdaky ylham –

                        gursakda mukam,

Durnany kökerýän ojak — örk bolsun.

Saýrasam,

              owazym zaryn bolmasyn,

Ykbalyň çűwende, ykrarly hansyň.

Zybanymdan çykan asal sözlerim,

Bagşylaň dilinde aýdyma dönsűn!

Köpi şahyr eden, serçemen dűnýä,

Käkilpereň başyň yşkdan heserli.

Ýoluňa baş goýup,

                       tenhalygyňa,

Gulaç ýaýsam,

Saňa golum ýetermi ?!

 
         Durnalar

Yüregime dolsa nurly kuýaşym,

Menzile gol berip uzasa ýaşym,

Her durnam bir sepgit – dolanmaz düýşüm,

Ömrüme şaýoly açyň, durnalar.

Baş durnam – ömrümi  ýaza ýetiren,

Ýaş durnam — oglanlyk daňym ataran,

Nowjuwan  hoş durnam —  bagt getiren,

Ykbalymyň ýazyn guçuň, durnalar.

Haýykmaň, harasat-gaýdan gysylmaň,

Bat alyň, ýerdäki öwgä eselmäň,

Galkyň, ümzük atyň, pesläp – peselmäň.

Ylhamyň özi deý göçűň, durnalar.

Ykballar görk alar mydam gowudan,

Belentlikde aýdyň zatlar owadan,

Gök uzadan meýli, tylla gowadan,

Datly haýýat suwun içiň, durnalar

Alys menzilleriň mekanyn  saýlap,

Döwre guraň ykbal toýuňyz toýlap,

Tűrkmen asmanynda bagtyňyz boýlap,

Zemine göz edip uçuň, durnalar.

        Saýawan

        

Erkin  tolkunlar,

Erkin  tolkunlar…

Dolup — daşyp, kenaryna urlanda.

Asman ýaly mawy deňiz tolkunýar,

Kalp galkynýar-

Göreçlerde durlanýar,

Umman ýaly gözýetimiň,

Barlygyň

Keşbin çeken suratçy Gök saýawan

Gözellige beýhuş bolup pyrlanýar.

             

                                       2006 ý.

            Höwesim bar

Göge çykyp, soň dolanan hyýalym,

Ýagty günleň gujagynda gerinýär.

Myçyp barýan ýyndam wagtyň aýagy,

Ýelgamagyň özi bolup görünýär.

Pursatlaryň ak synyndan aslyşyp,

Uçup barýas ýalkymly şaýol bilen.

Ak dünýäniň  ýüreginde gaýnadyp,

Şatlyk alýas.

Gülkini — çuwal bilen.

Yşk mukamy,

                   azat söýgiň mekany,

Söwer illi,

                     söwer Türkmenistanym.

Mesgenim ýok gujagyňdan zyýada,

Höwesim bar daglaryňa galmaga,

Tāze ruhly mukam bolup,

                                             ýaň bolup,

Dutaryňda çalynmadyk heň bolup,

Gereklenip,

                     apalanyp,

                                       diňlenip,

Adamlaryň gursagyna dolmaga,

Höwesim bar,

                      şirwan taryň bolmaga.

Mertebäň dek buýsançly başy gökde,

Daglaryňa maýyl  bakýan etekde.

Egleýärin nazarymy gaýada,

Uçaý diýsem,

                    ganatsyz men,

                                         persiz men,

Maglum dünýä!

                       Jaryňdan habarsyz men.

Umytda men.

                    Ýola düşýän pyýada,

Medet eýle!

                Goltugymdan göter-de,

Uçur meni.

     Ýa-da möwç et derýada.

              Hasaply dűnýä
Elpe-şelpä bakmaz hasaply dűnýä,

Zähmetiň serpaýy bagt –

                                buýsanjym.

Öz hakyna kaýyl mysapyrlaryň,

Ýaz kimin ýalkawy – ýűrek owsunjym.

Hanha, ýűk ýazdyrdy hasaply menzil,

Egri oturyp, dogry hasap soraýar,

Hasabyň dűrs bolsa gerdenňe kakyp,

Gűműrtik, ters bolsa –ýowuz daraýar.

Synaýar ak ýolda,

                            dar dűnýä salyp,

Enter – pelegiňi öwrűp synaýar.

Bir eliňe – baýlyk, beýlekisine-

Ilhalar häkimlik berip sylaýar.

Bir görseň,

               űstűňe şylha don atýar,

Birdenem- dolaýar ýűpek daraýa.

Duýdurman çakýar-da ýer bagyrtladyp,

Bir-de, şerbet guýýar, goşa pyýala.

Dűnýä!

        Owal-ebet, hasaply dünýä!

Niýetiñ-ýoldaşyñ,

Ýagşy pälli sen.

                          Mahmal ellik geýip, törpi gol bilen,

Köňli taraşlaýan ussa dälmi sen?!

        Men Size barýan

Maňa diňe,

Söýgi bolup ýüzleniň,

Gözlerime yşk boluban bakyň siz.

Size barýan,

Size barýan adamlar!

Mähirden siz-

Kalba sary aksaňyz.

Adamlar!

Siz hakda ýazasym gelýär-

Siz bilen açylýar tükenmez dünýä.

Kalbyňyza barýan ýoldur gözlegim,

Sizsiz bu gözýetim çola görünýä.

Men Size guwanýan-

Siz bilen il men.

Duralgada, öýde, işde, uçarda.

Siz umman däl-

Oňa diri şaýat men,

Size dolar,

Eger…

Olam başarsa.

     

    Zybanyňdan mähir aksyn

  

Ruhubelent duýgularyň mekany,

Sözleriniň – pähim deňzinde

Dür-many

Mawy dünýä umyt bolup gezelen,

Kirpiklerden

Gül ýaňagyň naryna,

Gyraw sepen nikap bolup ýazylan,

Howalasy gara dag deý,

Päkize,

Ýüreklerde monjuk bolup düzülen,

Ýuwdulmadyk arman bolup üzülen,

Gözýaşlardan

Yranmasyn göwünler.

Zybanyňdan

Mähir aksyn söz bilen,

Seçelensin düwülen bek düwünler.

Gam-gussa däl,

Ylahy bagtyň guşy-

Gülmek üçin,

Zeminiň saňa yşky-

Söýmek üçin

Ýaradylmyş bu günler.

      Şahyr  we Döwür

Şahyryň göreji ýöne göreç däl,

Ýedi gat zeminiň çuňlugny görýär.

Adalat isleýän tämiz ýüregi,

Kä geçmiş,

          kä geljek günlerde urýar.

Durmuş kämilligniň basgançagyndan,

Äkidýär

         ömrüň  şat-keýpligine.

Ganatly şygyrlar goluňdan çekip,

Çykarar daglaryň beýikligine.

Döwür hakda bolsun,

                        yşk hakda bolsun,

Ýüregiň töründe janlanar durmuş.

Süýdüň päkligi deý näzik kalbyna,

Asman nury-enwer sahawat bermiş.

Şahyr ýaşaýyşyň-

                          bagtyň jarçysy,

Sekiz gat Aryş-da elýeterinde.

Zamanaň yşky bar,

                    döwrüň keşbi bar,

Ýüregniň parçasy-

                             her setirinde.    

                Ahwal

Batbörek deý gaýyp mawy asmanda,

Uçup barýan üçekleriň üstünden.

Ynanmak kyn,

Durkum bilen syzýaryn

Uçýanlygym, ýüregimiň sesinden.

Göterilýän,

Göýä  bagtyň ýelkeni-

Maňa perli ganatlarym bat berýär,

Al howany kürekleýän yhlasym,

„Durma”-diýip öňe sary itiberýär.

Dolanma ýok,

O şalykdan çykma ýok,

Yza dönmek-

Ýitmek bilen barabar.

Gursagyňy ýaryp barýan duýgular-

Bagta dönýär,

Ýüregiňden ýer alýar.

Umydygär-

Ene Ýeri  nazarlan,

Men-ä bir guş-

Alyslarda gözlerim.

Aram-aram  melul edip yşgyna,

Gol bulaýar düýpsiz mawy gözýetim.

           Ömür        
Bisähet däl,

                   sähetli gün ýol alar,

Päk ynsanyň ömür atly kerweni.

Niýet-päliň,

                      iman —

                                  ýoldaşyň bilen,

Ykbala dirilik suwun bermeli.

Kemally ogul-gyz –

Ýüzüň tuwagy,

Mertebäňe görä orun berilýär.

Gursagyňa görä —

Dünýäniň yşky,

Aýtymyňa görä döwre gurulýar.

Ömür-hak iş,

                    bir möwsümlik möwrüti,

Ynsana parz — şeýtana daş oklamak.

Päk wyždanym haýyr-şeri saýhallar,

Şoldur munda ýaşan ýaşyň haklamak.

Ömür-ilçi,

                      ýaşaýyşyň wekili,

Ynsan yşky — ýalançyda ot-oraz.

Ykbalyňy sütün bolup beýgelder,

Senden galsyn,

Abraý bilen at-owaz.