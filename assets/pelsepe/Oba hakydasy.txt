Oba hakydasy

Ýürekden üzülip, dilime damdy,

Saňa bagş eýlejek merjen sozlerim,

Ak gupba toraňňyň, sümsüle söwdüň,

Mähir bilen guçýar asman gözlerim,

Mähriban obam!

Rysgym gözläp meýdanyňda haýdadym,

Rastym sözläp, topragyňy ýelpedim.

Güýçtowsar telpegiň, yşköwser öýmäň,

Toý sähedin bellär possuk, çelpegiň,

Mähriban obam!

.

Sep-sep ýaşulylaň – törüň eýesi,

Süňňüňde gaýnapdyr horazlaň sesi.

Meniň köňlüm soltanydyr dunýäniň,

A sen welin, meň göwnümiň eýesi

Mähriban obam!

Sada sen,

          nusgasyň agarýan daňa,

Yüregim, höwesim, nazarym – saňa.

Her ýere uçsam-da gonalgam sensiň,

Kaknus guşum,

            nardan döran cemensiň,

Mähriban obam!

      Goňşy bilen bitewidir

               bu dünýä          

“Sag-aman ördüňmi?”

Ilkinji didar.

Açylýar ýene bir günüň sahaby.

“Içiň-daşyň sagmy?”

Ak niýet bilen

Haşamlanýar,

Goňşyň köňül ahwaly.

Duldegşir hemaýat,

Duldegşir mähir.

Goňşy goňşusynyň ýürek penasy.

Gadyrdan adyndan başlanýar goňşyň,

Ynsanyň ynsana hormat senasy.

Çäk çekenok,

Goňşusyna bu iller,

Gelim-gidim ýol düşeýär serhete.

Çyn goňşular söhbetini geçirýär,

Syrdaş atly lowurdaýan zer hata.

Goňşokara –

Mürähedi hoş päliň,

Ýagşy niýet yhlas ýüpün gatlaýar.

Goňşusyna mähir daşaýan tabak,

Ikarada Gadyr bolup gatnaýar.

Goňşyň taby –

Bu döwletiň gurbaty,

Goňşy bilen ulaşyp il bolunýa.

Goňşokara –

Atalaryň hormaty,

Goňşy bilen bitewidir bu dünýä.

         Irki güýz  

                  

Juda ir gelipdir bu ýylyň güýzi,

Awgustyň gijesi çigrek getirdi.

Her ýerde,

Her ýerde saralan ýaprak,

Güýzüň salamyny ýere ýetirdi.

Ine, şeýde-şeýde

Tomusdan galan

Gyzgyn köçelerde selpedi şemal.

Zer dona bürenen kejebesinde,

Ýygymdan galypdyr ýekeje enar.

Ýaňkyja enaram nesibe dartyp,

Hyrydara gowşar,

Baldakda ýitmez,

Güýz geçer, sowular,

Gyzan bazaryň 

Şowhuny bir ömür ýürekden gitmez.

                Ỳyldyrym

Ỳiti,  ỳalaw  ỳaly mawy ỳyldyrym,

Öjügỳär,

           tutaşỳar hem gylawlanỳar.

Atamyň dony deỳ mele bulutlaň,

Ỳyldyrym çawlasa ỳanbaşy ỳanỳar.

Bu ỳöne ataş däl,

                       ỳagyşly güỳzüň,

Ulaşan jemaly barjamly dünỳä.

Keỳigokaralaň okarasynda

Zemine dür seçýän asman görünỳär.

Nur ýagdyryp

                    ýüzi açylan Asman,

Kalbyn ỳuwỳar yşka muşdak adamyň.

Tebigatyň ot gamçysy — ýyldyrym.

Bulutlaň bujagyn çözýär ýadaman.

 

                 Gala

Dymyp garşylaýar gadym galalar,

Imisala otyr takyr-alalar.

Ýerden ses çykanok,

Asmandan seda,

Kimiň hatyrasy?!

Kim boldy pida?!

 
           Säher salamy

Salam!

Sabaň nury.

Gurgunmyň?

Şükür!

Owaz sen,

Ýürege berýäň teselli.

Göwünlere gyzgyn  howruňy ýetir,

Zybanlara  mähir paýla, asally.

Haky ýatlap,

            Baş egene gurbat sen-

Senden alýar ýaşaýyş nur-görküni,

Atalaryň ruhuna hormat sen,

Sende görýän,

Asyl ýoluň örküni.

Salam-

Ýaradanyň ruhy-

                          Ýerdäki

Ýagşyzadalaryň kalbynda ýerlän.

Salam!

Haktagallaň müňde bir ady,

Kalplary tämizläp,

Ýürege barýan.  

Bir-birege guwanmaga, söýmäge,

Şu dunýäde-

Diňe şunda pursat bar.

Adamzady dürs pikire uýmaga 

Owal ahyr, “Salam” diýen nur saklar.

Uly sorap,

Ýaşkiçi berýär, salam

Soraşylýar ýüregiň hal-ahwaly.

Essalawmaleýkim,

Waleýkimsalam

Salamatlyk diläp-

              söýmek Rahmany.

Ynsanlykdan-

Soraşmak hal-ahwalyň

Salam bermek-

                  Daş düşmezlik Alladan,

Gursaklara ýyly gatyp,

                          Ykbalyň,

Ýaşamagy,

Söýlüp soňky pellä çen.

Salam!

Sabaň nury-

Gurgunmyň?

Şükür!

Kerem sen!

Ruhuma goltgy berýäň.

Hakyň adyn sena edip dillere,

Ýaşaýyşy söýmekligi öwredýäň.

          Süýrgünortan                          

Süýrgünortan!

Haýran edip aklyňy,

Ýatladyp dur, ömrüň kämil paslyny.

Gün nury Zeminiň zerewşan haty-

Lowurda öwürýär giň gözýetimi.

Ömür daragtynyň täsin nygmaty,

Ýuwudýar ykbalyň bar ezýetini.

Süýrgünortan!

Günüň nury goýalyp,

Ýüreklere ylham inýär, ýokardan.

Ýaşaýyşa täze umyt oýanyp-

Daşyň dolýar boýy ýeten nahaldan.

Şu pursat,

Mizany deňleýär ykbal-

Ömür — beýikligiň çür depesinde.

Geçilen menziller möhür goýupdyr,

Maňlaýňa ýazylan ýuka gasynda.

Süýrgünortan!

Omürüň durgun sepgidi,

Ykbalyňda ne bije bar,

                            bilmersiň.

Sagyň mälim,

Solda umyt görünýär,

Durmuş bolsa keserdip dur ýol şertin.

Süýrgünortan!

Jahan nura boýalýar,

Aşyk bolup synlamaly dünýäni.

Ileriňde daňyň süýdi goýalýar,

Gaýraňda-da ümezläp dur öýläniň.

Süýrgünortan!

Haýran edip aklyňy,

Ýatladyp dur, ömrüň kämil paslyny.

                Beýik Şahyra    

                                                   

(Gara Seýitliýewiň  95 ýyllygyna

bagyşlanýar)

Gaýa bardyr,

Gara dagy dag eden,

Şol bolmasa,

Dag, dag bolmazdy, belkem,

Gara Seýitliniň aýdymly kalbyn,

Heniz-heniz diňlär şahandaz ülkäm.

 Şahyr ýuregiňde  soragy bolan,

„Gaşy sürmeliňi”,  «Söwer ýaryňy” 

Heý, undup bilermi, Pyragyň ili,

„Şahyryma” düzen ýürek sazyňy.

“Şat Watanymyň aşygyny» ýatlaýar,

Küren obañ,

               iliñ, kowum-gardaşyñ.

Aýdymlarda ýañlanyp dur mertebäñ,

                            Şahyrym!

                            Mübärek 95 ýaşyň!

Eziz halka, Ata-Watan, iliňe

Şygyrlarda mähir bolup garadyň,

Näzik söýgi,   

           ajap duýgy yşk hakda,

Ýüreklerde orun tapan Garadyň

Gaýa bardyr,

Gara dagy dag eden,

Şol gaýamy,

Ýa-da ol dag beýikmi!

Şygyr äleminiň ýyldyzy bolup,

Baky parlar durar  Gara Seýitli!

                 Bolmasa

Söz mülküniň asmanynda şöhle dek

Saçylabilmersiň  dürüň bolmasa.

Ýaş-ýeleňe öwüdiňi, pendiňi,

Eçilebilmersiň goruň bolmasa.

Sadalyk mirapdyr bagt güzerinde,

Guran pirimine çolaşar gende,

Köňül eýwanynda, ýürek töründe,

Oturabilmersiň durum bolmasa.

Baharda gunçalap, ýetişseň güýze,

Ýüregiň ýalkymy nur salar ýüze.

Bereket harmanyň röwşen ýyldyza,

Yetirebilmersiň orum bolmasa.

Ser dolar aň bilen paýhas düründen,

Ýer güllär ynsanyň halal derinden.

Aňyňy göreje siňen görümden,

Galňadabilmersiň gerim bolmasa.

Şeýtan gezermişin ökjäňi basyp,

Halal lukma bilen  gelýändir nesip.

Gyzaryp edaly, gabagyň asyp,

Uýalabilmersiň şerim bolmasa.

  

                Arzuw

Dilege berilse akyl alardym,

Alardym hasapsyz,

Sanýetmez halta.

Ynsabyň dostuna eýelik edip,

Nebsiň kör köküne urardym palta,

Şeýdip, çäksiz güýje eýe bolardym.

Dilege berilse abraý alardym,

Alardym sanaçlap,

Alardym gaplap.

Mertebäniň belent köşgün gurardym,

Dünýä baýlygynyň üstünden ätläp,

Tükeniksiz bagta eýe bolardym.

Röwşen ruh alardym dilege bitse,

Göweçläp alardym,

Egsilmez ýaly.

Eçilerdim paýlap jümle-jahana,

Ýürekleriň suwy durlanar ýaly,

Gursaklaryň nury terlener ýaly,

Tarhan dek seçerdim,

Ylham içerdim,

Zemine asmandan sereder  ýaly,

Şeýdip, belent ruha eýe bolardym.

     

             Ykbala

Uçardym, gőgi etekläp,

„How-yn” berdiň,  „hä-si” hany ?!

Ykbal, maňa beren gűnleň,

Kenizi kőp, şasy hany ?!

Synagdan ýűklediň őmrűm,

Ugruň ýene synagamy ?!

Çäjim-ylham meýdanynda,

Nurdan ber dil-oragymy.

Bolelin berdiň yşkymy,

Çyrag ber, peltesin otlap,

Tűrkäna men, sada diýip,

Gidäýme, űstűmden ätläp.

     Durmuş ýoly

Öwrümine,

               aýlawyna salsa-da,

Ýollar bizi alyp barýar menzile.

Ümzük atyp,

              kerweninden üzülmän,

Ýalkym salýas

                   Watanyň gül meňzine.

Gutarma ýok.

             Bu ýol durmuşyň ýoly,

Ýakasyna ekilipdir çigildem.

Hasratyňy,

              gam — gussaňy ereder,

Dikelseň toý,

               gamdyr eger egilseň.

Tükeniksiz,

                soňlanmajak senaly,

Bu ýollarda söýgi hökmürowandyr.

Akymy bar.

           Şatlygynyň çägi ýok,

Baky ýaşdyr.

              Ebedidir.

                        Juwandyr.

        

             Taplanmak

Her täze gün salam bilen ätleýär,

Ýürek ýylysy bar salam sözünde,

Pursatlaryň ädim-ädim süýşmesi,

Täsin yz galdyrýar ýuka göwünde.

Göwün näçe kämil boldugy saýy,

Durmuş bilen darkaş edýär ýadaman.

Bu ýollaryň öwrüminde taplanyp

Şir dek bolýar ejiz ýürek adamam.

Hyýal alyp gaçýar,

Durmuş çagyrýar.

Taparsyň özüňi yşgyň goýnundan.

Dähedem-dessemläp aşan menziliň,

Utuk — ülüşüňdir ykbal oýnundan.

              Ýagşy päl

                  

Ulumyň,

            şaýola düşüp eselme,

Kemalyňdan görner niçik kesligiň.

Beýikmiň,

               inişden inip peselme,

Mertebäňi guçar pälipesligiň.

Maňzyňa görädir agram-mysgalyň,

Il mizanyn deňläp çekebilmersiň,

Akyma görädir ýüzüşi salyň,

Ätläp, girdabyndan  çykabilmersiň.

Tebigat paýhasdyr,

                              adyl danadyr,

Baglar miwesine hergiz el urmaz.

Guýmagursak ärler nazarkerdedir,

Il gününi asla allara bermez.

Guwanyp ýaşamak lezzeti dünýäň,

Sadalyk edebiň gözbaş, ganaty,

Halal kümüş çeşmäň güzerne in-de,

Hakyň  nazarynyň bol  nyşanasy.

Abraýyn iline goýan gerçegiň,

Ömrüniň binýady peder ruhudyr.

Watanyň şanyna şan bolup gelen,

Mertler  köňlümiziň seždegähidir.

       Başda galdy
Çaga bolup ululara,

Uýan gűnlem, başda galdy.

Buýan çigidinden monjuk,

Dűzen gűnlem, daşda galdy.

Sowat alyp, elde galam,

Şűkűr eýle, yza dolan.

“Bir gűn duza — müň gűn salam”

Iýlen tagam, aşda  galdy.

Seçilipdir deň-duşlarym,

Galkynan guw deý joşlarym.

Dűýnki eden ýalňyşlarym,

Ak seçelän saçda galdy.

Mukaddeslik-ojak örkűm,

Bagly şoňa sada durkum.

Ýoýulmajak durgun erkim,

Göýä doňan daşda galdy.

Öműr – kerweniň barşymy?

Biribaryň ýalkaýşymy?

Aňlaman goşa gerşimi,

Gysan gűnlem, huşda galdy.

Galyp bir gűn ese-boýa,

Eýe boldum eziz öýe…

…Ýatlamalam-dűýnűm göýä,

Görlen ajap dűýşde galdy.

      
    Durmuş umman
Durmuş — umman,

                       paýapyl ýok,

                                          köpri ýok,

Sen öňe ýüzmeli gulajyň açyp.

Öňe ýüzdügiňçe durlanyar duman,

Gollaryň –kürekdir,

                               gämidir göwräň,                                           

Aýlaber,

            aýlaber,     

                       öňe ýüz dynman,

Gomlardan basylman,

                        çuňdan haýykman,

Akyma siňýäni halaýar umman.

Durmuş-umman,

                 Süýr depäñden guýulýar,

Ýaşaýyşyñ-haýýatyñ al ýalkymy.

Gözleriñde yşkyñ alaw-uçguny

Syçrap ýanar.

                      Sygabilmän bark urar,

Jigeriñde göçer hyjuw göçgüni.

Beýikleri çelgi etseñ ýoluña,

Şugla salar umman dürleñ seçgini.

Durmuş — umman,

                 joşy bar, ýok gaýtgyny,

Çalýan heňi, hörpi aýrybaşgadyr.

Namarda rehimi gönderýän däldir.

Gom atyň,

             tutmasaň tolkun ýalyndan,

Özi ýykyp, özi mündürýän däldir.

Durmuş – umman,

                      ajaýypdyr kenary,

Ýüze sylyp, ýassanarsyň goluny.

Geljek hakda aydymlary enayy,

Ekiber, ýygyber ömür gülüni,

“Balam” diýip,

                     saňa janserek bolar.

Kenar balasyny ysyndan biler,

Şoň uçin jem munda adamzat ahli,

…Bir kenarda paýhasy bar durmuşyň,

Beýleki kenarda –ýaşaýşyň mähri.

              Dünýä

Bir görseň-ä ala-ýazly-

Toý-baýramy ýetik dünýä,

Bir görseňem çar tarapy,

Edil guýma petik dünýä.

Öwrümi  syrly bellikli,

Ömür — ýoluna gullukçy,

Elleri mahmal ellikli,

Barmaklary  gytyk dünýä.

Dogan Gün bir ömür aşar,

Ykbal ýazgydyna duşar,

Manysy maňzyna düşer,

Kä ýazgyn, kä çytyk dünýä

Towlanar egrem-egremli,

Saýlanar- keser agramňy,

Aýlanar yşkyň daglarny,

Yşk urana  utuk dünýä.

Däli diýmän, telbe diýmän,

Alym-u danasyn saýman-

Aparar sen, soňa goýman-

Köp nokatly nutuk dünýä.

 
               Ynam
Otjumak ýapylaň atgulaklary

Paşyrdap boýalýar,

                      ömür reňkine

Ýabyň raýyşyna dyrmaşan tolkun

Çykabilmänine edenok kine

Dikuçar teneçir günüň şuglasyn

Altyn ganatlarna saran mysaly

Garahal kebelek-

                        näzik gülleri

Kelesaň ýellerden goraýan ýaly

Garynjalaň üzlem-saplam kerweni

Pyşdyn gözläp,

                çykýar düzüň goluna

Köpbilmiş möý dynman kerep gatlaýar

«Göze düşen» siňekleriň ýoluna

Men barýaryn dünýä owazyn beren,

Şowhunlaryñ akymynda taplanyp.

Täze yşka,

            toýly dünýä garylýan,

Täze türkmen ruhy bilen saplanyp.

Ine, şeýdip galkyp barýar ýaşaýyş,

Günler gelýär tutup bagtyñ synyny.

Myrat atyn menzilime ýar edýär,

Mañlaýyna sepip akja ununy.

                   Mizan
Jarçy dünýaň gujagynda elewräp,

Çagyrýaryn geçip barýan ýaşlygym.

Duýgularym  öz-özüne syganok,

Guçanymda sary güýzüň buşlugyn.

Göterilýän,

                 serpip pikir eňsisin,

Ak asmanyň mawy gözüne siňýän.

Owaz alyp,

                  ganyp arşyň heňinden,

Ak nur bolup,

                Käte ýagyp,

                              Kä diňýän.

Seçelenýän,

                   ýuwaň seçegi deýin,

Saçlarymy ýar elleri daraýar.

Mizany men,

                        herne eden işlerim,

Ykbal bolup,

Görejime garaýar.

  Meniň baýlygym
Meň baýlygym —

Ýagşy pälim,

Ganatlanan,

Ýagşy ýola.

Ýüregimiň gaýmagyny,

Girew eden hak hyýala.

Meň baýlygym —

Gözýaşlarym.

Şatlygymdan

Paýrap inen.

Görejimiň, ykbalymyň,

Ak şöhlesi nura dönen.

Meň baýlygym —

Maksatlarym.

Ömür salym kürekleýän.

Saglyk bilen atan daňym,

Serde Watan,

Ýürekde ýar.

                      ***

Dűýsaň, janyň-teniň bilen, dűnýäde,

Özgeler űçinem gerekdigiňi.

Gőrseň, gőni ýola egri dűşeni,

Ýaňzytsaň bolşunyň telekdigini.

Daglar ýere,

Depe gőge seredýär,

Ýer-gők arasynda çakyşýar nazar.

Durmuşda-da ýaraşyga ýer goýsaň,

Her kim bilenem dil tapyşsa bolar.          

Ýőne, başarmak kyn, aýdaýmak aňsat,

Durmuş asal däldir ýuwdaýar ýaly.

Durmuşyň içinden bir geçen adam,

Ýa dana bor, ýa-da

Zyrrajym däli.

              Adam

Zeminden çykaryp iki adamy,

Adamsyz boşlugyň erki berilse.

Soň, berip eline, ýeterlik harjy,

Keseden azajyk synlap gőrűlse,

Näder őýdýärsiňiz!

Üýtgärmi olaň,

Bir-birege bolan garaýyş-hőrpi,

Ikisi-de bir-birini äsgermän,

Bir-birniň dőşűne salmazmy tőrpi ?!

Ýa-da äbe-jűýje bolup, undarmy

Çig sűýt emen adamdygyn,

                                       hamdygyn,

Adam bar ýerinde, basdaşlygam bar,

Sygdyrmazlygam bar birek-biregi,

Asylyşyp beýiginiň synyndan,

Ätläp  geçer, pespäliniň űstűnden

Ýőne duýmaz,

                  duýmaz asla Adamzat

Hemmesiniň gyradeň,

Sandygyn,

Gorkmasa sylamaz, 

Ürkmese durmaz

Dilegi dűşmese salama barmaz.

Egnine,

              çinine,

                       dinine bakman

Adam bir-birini edermi ykrar.

Belli däl…

 

 

 Ýazylan bolsa…

Ýazylmadyk kanunyna durmuşyň,

On iki sűňňűm bilen garaşly boldum,

Hileden daş durup,

Sadalyk bilen

Gőni ýol saýlany kemally bildim.

Her kim bir pişede tapýar bagtyny,

Açyklygy saýlan, gűneşe çykýar.

Arassa howa deý ynsap gazanyp,

Wyźdanyň  gőzűne dikanlap bakýar,

Hem uzyn,

       hem kelte,

                    .birtaraplaýyn-  

Öműr kőçesinde yza dőnme ýok,

Kim bolsaňam, ykbalyňy gőrmeli

Ýazylandan boýun towlap, dänme ýok.

Adam bolmak üçin…                  

Ýene-de,  ýaýlama synym dűşűpdir,

Bu ýerde ykbalyň bagty oýanýar.

Watanyňa eden ýagşyklaryň,

Ömrűňe muhabbet bolup dolanýar.

Watandan soň,

                     ene-atadan gaýry

Etseň, hyzmat etseň dogan iliňe.

Ýűrek owazy deý goşulup gitseň, 

Abykőwser deýin  mähir siline.

Gowy adam bolmak űçin,

                                      elbetde,

Ýene ýeke zada ýűzűň tutmaly,

Ýaşaýyşyň dabaraly toýunda,  

Adam, ynsabyna hyzmat etmeli.

Nämäniñ şanyna…

Nämäniň şanyna ýaşaýar Adam ?!

Gilip, ýene mundan gitmeli aglap,

Zeminiň takdyryn őzűne baglap,

Nämäniň şanyna ýaşaýar Adam ?!

Özem, ýaşadykça  őműr artyp däl,

Kemse, täze aýyň gädilşi ýaly.

Bir bar eken őmrűň dowamy kaýda ?!

Gadym ertekide aýdylşy ýaly.

Bir őműr ýűklenip, wezipe, borja.

Sűrçek ýer ýűzűnde Watan dőredip

Nämäniň şanyna ýaşaýar Adam ?!

Wagtyň aýasynda  őmrűn  eredip.

                                                           

             

                 Ykrar etmek.

Adam őz-őzűni  edip ýőr ykrar-

Zada çapyp, őzgäň gőwnűni ýykman.

Beýik kitaplaryň maňyzyn dűýrűp,

Täsin pikirleriň gaýmagyn  syryp,

Ýeňles gylyklara,  pese parh goýman,

Ata-babalaryň däbini ýoýman.

Adam őz-őzűni  edip ýőr ykrar-

Aňyny taraşlap ädimme ädim,

Bir őműrlik messep, gazanan zadam.

Eýsem, bu dűnýäde gaýry baýlyga,

Beýik mertebesin çalşarmy, Adam?!

Çalyşýanlaram bar, 

                              ýőne olara,

Kiçi dilden bärde diýilýär ynsan.

Ýőne agyp-dőnűp duran dűnýede,

Oňa meňzeşlerem näçe diýseň kän.

Lowurdap ýanmaly mertebe daşy,

Onsuz, gőreçlerden ýiteniň ýagşy.

Mukaddesdir Adam diýen Beýik at,

Ölçege sygardan kändir adamzat. 

Hersiniň őz ýoly,

Öz hyýaly bar,

Her şahsyň kőz ýaly ygtyýary bar.

Adamkärçiligiň çygryndan çykman,

Adam őz őzűni  edip ýőr ykrar.

                                

            Ýaşlygyń oýny  

Her dűrli maşyndan hyň berýär kőçe,

Hersiniň iş-derdi őzűne ýetik,

Kőçäni ala-goh galmagal edip,

Gők  “Toýota”  gelýär yşyga ýetip.

“Toýotañ” içinde batly ýigdekçe,

(On ýediñ ujundan gädeni belli.)

Gözi ýer görenok,

Göwni asmanda-

Öýkeni ýelli.

Haýbatly “BMW”-ä durdy ýanaşyk,

Ulagdan äňetdi epeý ýaşuly:

“Inim, baş bermezek däli ýaşlygy

Ýeňmek űçin saýlan oýnuň  şumy ?!

Kimiń depesinden inýär yşk bolup,

Özünden çykarýar, ýene gör kimi

Hökmürowan ýaşlyk synaga salyp,

Mizana çykarýar ynsan erkini.