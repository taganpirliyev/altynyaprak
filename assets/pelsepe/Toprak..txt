Toprak.

 

Eý görülýän gözler nurly,

Ruhy baý, eçilýänler.

Söýülýän halk bagtly bolýar,

Rysgally–eçilýän Ýer.

Nirde gory toprak genjiñ–

Açary–seçilýän der.

Ruhy götär ganatyñdan–

Ak mähri içilýändir.

Söýenjegiñ toprak bolsa,

Per ýaýyp uçulýandyr.

30.12.2019 ý.

 

 

Aýgül Pirliýewa.

 

Taryh ýazýar, şanly ädimleriñi,

Wagt bilen deñ akyp, ýörelge salşyñ.

Baýlykdan baý, mährem adamlaryñy

Tuguñda jem kylyp

asmana galşyn!

Watanym, ganatym Türkmenistanym!

Adyl Arkadagly şöhratym-şanym!

Sen beýiksiñ, beýiklerden saýlanan,

Çünki, seniñ aslyñda bar ägirtler.

Dana akyldarlar, zehin saýylan,

Laçyn ganatlylar,  bürgütler, mertler.

Watanym, kasamym, Türkmenistanym!

Arkadag gülleden Jennet mekanym!

27.11.2019 ý.

 

 

Türkmenistan–Bitarap!

 

Müñ dürli baýlykdan doly gaznasyñ,

Bagty getirendir sende milletiñ.

Munda zähmet çeken ýetýär myrada,

Türkmenistan–sen Zeminde jennetim!

Sende hasaby ýok mukaddesligiñ,

Dünýäniñ nazary bize bakyp dur.

Ýollaryñ aýdymy çagyrýar bizi,

Bitarap dünýäñden mähir akyp bur.

Sen dünýäni dogan saýyp baýnadyñ,

Ata Watan!

Türkmenistan–Bitarap!

Her öwrümde adyllygy saýladyñ,

Eziz Watan!

Türkmenistan–Bitarap!

12.12.2019 ý.

 

 

Bir çemodan kitap…

 

Bir çemodan kitap,

barja baýlygym–

Agzalyk petegi «Karl Marksyñ.»

Her kim öz ýolunyñ

ýazdy taryhyn,

Ýöne o taryham däldi bir kysym.

Gögeledik,

80-nji ýyllarda,

Durmuş uniwersiteti

okatdy bizi.

Eşigimiz–sada,

Oñuşmak–kada,

Has gyzykly dünýä äkitdi bizi.

Mugallymyñ gyzy.

Özüm mugallym.

Şu hünäre siñdi

Zehin yhlasym.

Çagalara baha goýan bolsak düýn,

Bu gun durmuş goýýar bize bahasyn.

Bir çemodan kitap,

Barja baýlygym,

Bagta  goýdum, ömrümiñ ol ujuny.

Beýnimiñ yzyna düşýärin indi,

Ynanjañ ýüregim alsyn dynjyny.

30.11.2019 ý.

 

 

Sübse.

 

Ýel süpüren ýalydyr,

Durmarsyñ bir ýeriñde.

Wagtyñ bedewi sarçdyr.

Uklatmaz eýerinde.

Babamy gören «gak-gak».

Aýlanyp ýör atyzda,

Senem mele çäkmeniñ,

Çyk, ýelbegeý atyn-da.

Garramarsyñ göterseñ,

Wagtyñ sübsesin ýerden.

Ýyllar yşkyñ öçürmez,

Ýürek diýlen o ýerden.

26.11.2019 ý.

 

 

Aýgül Pirliýewa.

 

Kowalap, kowalap gowurýar bizi.

Synaglara salyp sowurýar bizi,

Dünýäniñ o ýüzi bilen işi ýok,

Durmuş, ýumrugynda ýugurýar  bizi.

 

 

Wasp edişlik…

(Degişme)

 

Asfaltyñ ýüzünde leýs bolup ýatan,

Altynsow ýapraklar  baglandy şygra.

Uçjak-uçjak bolýan pikirlirleñ käsi,

Ak kagyza keşdelendi ýüz ugra. 

Güýz gidip, gelýänçä gyşyñ aýazy,

Şahyrlara «sary ýaprak» bolýar iş.

Pasyllaram bir-birini gysganyp,

Öwülmäge döwtalabam bolýarmyş.

Geçip barýan güýzüñ görkün diýsene,

Ýetirmedik ýokdyr onuñ waspyny.

Ýöne, men bir zada haýran galýaryn.

Nireden aldyka güýzler aslyny?

Wasp edişlik ýañy gyzan badyna,

Gyş ýetişdi şahyrlaryñ dadyna.

25.11.2019 ý.

 

 

Aýgül Pirliýewa.

 

Bu günem dañdanyñ ümüş-tamşynda,

Birje hozy iki bolup paýlaşdyk.

Soñra böwürslenli çaýyñ başynda,

Döwür hakda,

                ömür hakda söz açdyk.

Köp zadyñ başyny agyrtdyk bir dem,

Mesawy gürrüñe gyzyp çaýlaşdyk.

Wagtyñ hasabyny uçuryp serden,

Päkize dünýäde biraz azaşdyk.

24.11.2019 ý.

 

 

Durmuşa ýüzlenme.

 

Aý-gün aýlanyp dur,

Üýtgeýär bar zat,

Göreçler kütelýär ömür geçende.

Kagyzdan «Ferrari» ýasap oýnadan,

Ogullaryñ, eýýäm iliñ içinde.

Durmuş gowulyga öwürdi ýüzün,

Ýönekeýlik boldy meniñ aşygym.

Egnimde arzyly jümjüme güllim,

Ýöne, hany meniñ bigam ýaşlygym?

Durmuş!

Seniñ şu gylygyñ bolanok,

Görküm aldyñ,

Köp zat berdiñ ellerme.

Nirde galdy meniñ sada ýaşlygym,

Aýlansam gelermi gezen ýerlerme?

23.11.2019 ý.

 

 

Aýgül Pirliýewa.

 

Eger-eger göz öñümden gitmedi,

Paýhas bolup ýanýan sary gözýetim.

Ýere ýagýan ýapraklaryñ ýüzünden,

Ýazylmadyk şygyrlarmy gözledim.

Ýazylmadyk şygyrlarmy gözledim.

Säheriñ gaýmagy aladañlardan.

Ýazgydyñdan gidip bilmersiñ gaçyp,

Sypmak bolar, ownuk aladalardan.

Şygryñy ýazarsyñ elleriñ bilen.

Ykbalyñ ýazylýar mañlaýyñ bilen.

22.11.2019 ý.

 

 

Aýaz.

 

Akrabyñ sowuk gijesi,

Gyşyñ golaý-goltumynda.

Gör, kime näme getirdi,

Aklyk pasly holtumynda.

Päklikden ýasalan ýaly,

Kämillige gyşyñ ýoly,

Tämizlikdir baş paroly

Dekabram alkymyñda.

Ýürek yssy,

Daşarda gar,

Titredip, gagşadyp barýar.

Aýazyñ demi daş ýarýar,

Gyşyñ mawy tolkunynda.

21.11.2019 ý.

 

 

Güýz etýudy.

 

Güýz gaýdyryp ýapraklary,

Düşek edip ýazýar ýere.

Neneñ edip sygdyrarsyñ,

Bu ahwaly setirlere.

Howwa, bu ajaýyp görnüş,

Läle-reýhan hyýallarda.

Ulus-ile şygyr paýlar,

Ylham kalba ýol salar-da.

Güýzüñ tämiz howasynda,

Täze şygryñ beýany bar.

Şatlyk gözüñ owasyna,

Begenç dürüni aýlaýar.

21.11.2019 ý.

 

 

Bilbiller mekany.

 

Päli düzüw ile bereket paýyn,

Mukamyna garyp bagş edýär säher.

Dutar owazyna serini durlap,

Guşlaryñ sazyna oýanýar şäher.

Togabym, sogabym sensiñ arkamda,

Kalby çoýup duran belent ruhum sen!

Bir gez beýgelýärin saña bakamda,

Geljegi ajaýyp Aşgabadym sen.

Tereñ duýgulardan püre-pur howañ,

Seni dost tutanyñ durmuşy abat.

Dañlaryñ sazyna nagma gatyp sen,

Bilbiller mekany, janym Aşgabat!

20.11.2019 ý.

 

 

Wagt heññamy.

 

Güler ýaly zat barmy,

Ýa zat barmy geñläre?!

Wagtyñ goýan zatlarny

Gaýrat barmy ýeñmäge?!

Sözüñe düşünmedik.

Dymanyñda añlarmy?!

Tozanyna çümmedik.

Dumanynda agnarmy?!

Wagtyñ saly gamyşdan,

Örk neýlesin salsyzda?

Taryñ bolsun kümüşden–

Tans oýnasañ walsynda.

Wagt howlukmaç gezende,

Birsalym güýmär geçer.

Onda–erk,

Ne bar sende?!

Oýnuny oýnar geçer…

Dilegimmi el seren?!

Heññammy Haky gören?!

05.04.2019 ý.

 

 

Goşgularyma

Goşgularym!

Size siñdi ýaşlygym,

Uzaklary nazarlan gözüm boluñ!

Ýagşylyga gujak açýan şatlygym,

Sadalygym, agramym-duzum boluñ!

Ilden alyñ!

Mähriñizi hödürläñ,

Nygmatym siz,

gülmän miwesi düwýän,

Ýagyş deýin päklik suwuna ýuwýan,

Dogry sözüm–

Tuwagy ýüzüm boluñ!

Poeziýa çawuş çakdy:

«Pähim et»,

O döwürde bermedim kän ähmyýet,

Sizde eken dünýämdäki ak niýet–

Ir höwrügen ýoluma dözüm boluñ!

Tamdyradan asylzada heñ alan,

Jigerimiñ howuryndan eý alan,

«Watan» diýseñ aýak üstüne galan,

Gurşun guýlan kenek deý sözüm boluñ!

Açarym siz–köñülleri açmaga,

Saçagym siz–ýagşylyklar seçmäge,

Ýüregimden ganat berdim uçmaga,

Okanlara–ýylgyran ýazym boluñ!

21.04.2019 ýyl.

 

 

Sowgat ber maña…

Asmanyñ päkligi,

Dañyñ aklygy,

Ynsan kowmy üçin beýik dereje.

Maña mähriñ bilen ýekeje zady;

Türkmen säherini sowgat ber eje!

Türkmen säherini sowgat ber, eje,

Garagum hüwdüsi kalbymy ýuwsun!

Ümmülmez giñligi,

Düýpsiz çuñlugy,

Sahylygy bolup ykbalym çüwsün!

17.10.2019 ý.

Üç rubagy.

Ýol önse, Iş durman, butnasa ýagşy,

Çaman hile bilen utmasa ýagşy,

Gawun bilen çal oñuşmaz bir bada,

Bagşy iki ýoly gatmasa ýagşy.

Ylham gaznasyndan don gerek bize,

Meşrep diwanadan şan gerek bize.

Ynsan kalbyn pagyş-para eredýän,

Yşkana goşgular kän gerek bize.

Pähim ediñ, egni donly doglan ýok,

Tohum  ekmän hergiz desse bogan ýok,

Sözüñ bilen hereketiñ deñ bolsun,

Bikemalyñ tagamynda  

tagam ýok.

10.10.2019 ý.

Gutlag.

Bu kada;

Gutlamak birek-biregi,

Ýaş toýuna desse gül  sowgat etmek.

Bagtly dogulmak hemmäñ dilegi,

Mazmunly ýol aşyp, ýüz ýaşa ýetmek.

Abraý eýesi bol!

Yrsgally ýaşa.

Öýüñ söýesi bol!

Bolmasyn ünjiñ.

Ömürylla agzyñ ýetende aşa,

Köküñe örk bolsun halal gazanjyñ!

05.10.2019 ý.

Ädim-ädim…

Durmuş diýeniñ erteki–

Hyýallar seriñi açýar.

Säwlikde goýberen hatañ,

Ömrüñ  çuñlugyna gaçýar.

Gaçýar çuñlugyna ömrüñ–

Deşik jübä şaýlyk deýin.

Ynjalygyñ elden alyp,

Taplaýar, ýetirip eýiñ.

Eýiñ ýetse-kämillige,

Sapak bolar ýalñyşlaryñ.

Sen bolsa ýamar bararsyñ,

Ynanjañ kalbyñ yşlaryn.

Durmuş diýeniñ erteki,

Ädim-ädim taplanarsyñ.

Şeýdip, ýetjek menziliñe

Şatlanyp, abat bararsyñ.

05.10.2019 ý.

Aýdymçy gyz.

Güýz,

Oktýabryñ mahmal howasy,

Ýüreklere gülap ysyn sepende.

Senem çykdyñ «okuwa» diýp, owazy–

Bilbil kibi,

gözel, egniñ ketenili.

Misli jeren,

Duýgulañ deý tereñ sen,

Töwerekde saña bakýan gözler kän.

Emma, seniñ küýüñ-köçäñ: «Baramsoñ,

Haýsy nota haýsy heñi gözlärkäm?»

Aýdymçy gyz!

Erk-ygtyýar eliñde,

Şatlyk eçil, dünýäñ deý joşup-joşup.

Gaýna, saýra beýik döwrüñ heñinde–

Owazyña bagtyñ jadysyn goşup.

03.10.2019 ý.

 

        Öwrümler

Ömür ýoly göni ýol däl,

Her öwrümde süññüñ gowşar.

Täze lybas göwnüñ götär–

Hyýallaryñ göge towsar.

Könelýäris, köp okalyp,

Ýalñyşlardan sapak alyp,

Kä pessaýlap, käte galyp,

Her menziliñ dürli öwser.

Ýaşlyk şatlyk deý seçiler,

Erem gapysy açylar,

Jana melhem deý içiler–

Göýä ki bir Abyköwser.

Kämilsiñ, aklyñ goýalar,

Seriñde paýhas oýanar,

Orta ýaş saña, daýanar

Ýada düşmez ýöwsel-ýöwsel.

Ýaşulysyñ–kämil eser,

Alnyñda garrylyk–ýeser,

Niýetiñ seni ýar eder,

Ýaş gidip menzili böwser.

Ine, şeýle ömür ýoly,

Öwrümleri syrdan doly.

 07.01.2019 ý.

         Watan hakda

Täze pikir, arzuwlara el berip,

Leji çykan endiklerden daş duruñ!

Täze günüñ dogulşy deý ýylgyryp,

Ädimleri şowly bijä açdyryñ!

Ýarty ýolda galmaz tutan tutumyñ,

Ynam bilen, pikir ýürege ýeter.

Berkemekde hormat bolsa usulyñ,

Abat ýoluñ menzillere äkider.

Artyk  işläp,

Kemter bolsa nebisiñ,

Pespällikden zyýan çeken ýok heniz.

Watan hakda belent ýañlansyn sesiñ,

Bagt diýilýän şoldyr,

Şoldyr bilseñiz.

13.09.2019 ý.

          ***

Sen doguldyñ!

Toý tutuldy şanyña,

Seni söýüp, Näzik dakdyk adyña.

Ak ykbalyñ ylham goşsun janyña,

Durmuş sahnasyna çykan badyña! 

05.09.2019.

               Nakyla eýer!

«Aýazhan çarygyn» unudyp bormy–

Ädik ussasyzam   oñaýmalymy?!

Geýýän köwşümiziñ burny ýa erni,

Çala sypjyrylsa zyñaýmalymy?!

«Isrip–haram» etmek çökder-teleke,

Bol-telki durmuşyñ oklan nysagy.

Tygşytly bolanda joşar bereket;

Kanagat, sabyrdan bezäñ gursagy.

«Kemlikde kemal bar»–

Köne nakyl bi,

Paýhasa imrinen gullar–akylly.

10.09.2019 ý.

    ‌Barabarlyk

‌

‌Eý, başymyñ täji

‌Kalbymyñ ýoly,

‌Bu gün haýsy heñe owaz etmeli?!

‌Günüñ şöhlesinden eý alyp–

‌Doly

‌Aý nurundan içen dutar et meni!

‌

‌Meniñ ylham silim meñzeş däl köpe;

‌Ýöne,

                                Söýgi kybap, birugsat gelşi–

‌Eý, eziz okyjym!

‌Gulak as gepe,

‌Biz ahyr dünýäniñ ýekeje ülşi.

‌

‌Aýrylmaz synadyr ata hem perzent,

‌Watan hossar–

‌Pederiñ–penakäriñ.

‌Mukaddeslik bilen döreýär her pent,

‌»Dünýä dursun,

    Dursun Watanym–barym».

‌

‌Dünýä deý Watandyr «dünýä» deñelse,

‌Ikisi barabar dälmidir, eýse?!

‌

‌26.08.2019 ý.

‌

         Durmuş–gores

 

(Jeki Çanyñ oýnaýan «Şägirt» atly

filminden soñ dörän setirler.)

Aýagyña kakyp,

Başyndan aýlap,

Ýere pylçap urar– läliksiretmez.

Bu durmuş ýeserdir çeni-çakyñdan;

Özüne asyl-ha egin diretmez.

Sen ondan alarsyñ alyp bileniñ,

Ýöne, olam seni ütelär barar.

Bir günem eşege tersa mündürip,

Ýykar!

Tozga kimin üflär goýberer.

Seniñ güýjüñ–täjiñ,

Gaýratyñ–atyñ,

Aýny pursat görkez paýhas tumaryñ.

«Ýykylan göreşden doýmazly» wagtyñ,

Durmuş notasyna sazlagyn seriñ.

Durmuş ýedi ýyksa,

Sen–ýetmiş daýan!

Ýeñişden el üzer özüni aýan.

31.07.2019 ý.

            Aýlan ýalydyr

Ýürekdeşiñ duşsa söhbet küýsäñde,

Dünýä señ kalbyñda güllän ýalydyr.

Ýaz ýaly adamlar çogdur üşäñde,

Gönenen ykbalyñ çüwýän ýalydyr.

Şeýle adamlar bar, ýürege ýakyn,

Olar üçin açyk işigiñ, gapyñ,

Gara göz, mawy göz–däl çeniñ-çakyñ,

Ýylgyrşy gussañy kowýan ýalydyr.

Asman päkliginde ynsap diýeniñ,

Halal lukma bolsun iýip-geýeniñ,

Nesipli gün üçin aýap goýanyñ,

Bereket bagynda düwýän ýalydyr.

Nuhuñ gämisinde seýran bereýin,

Göz gidip, aklyña haýran bereýin,

Şygyr bossanynda saýrap bereýin;

Göýä bagt kölünde ýüzýän ýalydyr.

Näme bolup biler hoş sözden öñde,

Ýagşylyk eçilip uzalýan ömre?!

Diñe mähir girsin yşk paýlan köñle,

Muhabbet duýgyñy ýuwýan ýalydyr.

Jiger-jany halk heñine eýlenen,

Bijede utandyr söýüp öýlenen,

Köpüñ biri däldir öñe saýlanan,

Biribar nazaryn aýlan ýalydyr.

27.07.2019 ý.

                  ***

Bir özüñ– bir planeta,

daşyñda

Ýüzläp kometalar edip ýör öwrüm.

Dünýäñ aladasy seniñ başyñda,

Bir ýerde duranok höwesjeñ göwnüñ.

Ýogsa bilýäs;

«Bikärden Tañry bizar»,

«Näme bolsa şo bolsunam» hasap däl.

Ölmese ýa bolmasa ýüzügara

Adam,

Añsat öçürilmez hasapdan.

Bir-birege bagly adam ahwaly;

«Ol eşekde ýüküm ýoga» dünýe dar–

«Ýekäñ çañy çykmaz» diýlişi ýaly,

Kowçum-kowçum, 

Ýeke salda ýüzülýär.

21.07.2019 ý.

Arkadag–Watan

Şu Watan ojagyñ bolsun,

Bolsun düzleri saçagyñ.

Çöregi ölçegiñ bolsun,

Däpleri paýhas açaryñ.

Saña bir sowal ataýyn:

Ojagyñ, örküñ nirede?!

Köwsarla, örle arkaýyn,

Kararyñ haýsy derede?!

Kök ýaýradyp gatlaryna,

Gol gerer sen heran-haçan.

Kök-damar, argaçlaryña–

Nesiliñe arkadyr Watan.

11.07.2019 ý.

Ýaşlyk ýatlamasy

Durmuşyñ manysy näme?

Düşünmän,

Söýdük!

Akymyna siñdik, ylykdyk.

Kynçylyk garasyn görüp, haýykman,

Per bermän,

Maksatly ýollara çykdyk!

Dost bolduk «dost» diýip syryn berene,

Köpbilmişden  ýaş-da bolsak el çekdik.

«Ýaşlyk» depderçämiz dolup dolmanka,

Çym-pytrak!

Herimiz bir ýerden çykdyk.

Diñe ýatlamada galdy o günler,

Görlen süýji düýş deý eredi gitdi.

Talyplyga küýseglikä göwünler,

«Ýaşlyk»  ýazgylary döredilipdi.

Ýatlama öwrülen altyn çyragym,

Ýaşaýşa güýç berýär juwanlyk çagym.

08.07.2019 ý.

                ***

Şeýle adamlar bar,

Güneş mysaly,

Her gezek göreñde göwnüñi açýan.

Olaryñ mylaýym mahmal äheñi,

Bir bölek şapak deý kalba nur saçýar.

Şeýle adamlar bar aýsberg mysaly,

Zeýrense ümür deý garalyp barýar.    

Iýniñ tikenekläp,

Nazar salanda,

Göýäki täleýiñ yranyp barýar.

07.07.2019 ý.

                  ***

Durmuşyñ kanuny şeýle,

Göteriñ!

Goldañ!

Ganatyndan göteriñ merdiñ!

Görüp-bilip gelýäs arkama-arka–

Mertler ýüreginde çekýär il derdin!

                  ***

Kalbymyñ hemrasy ylham perişdäm,

Gitme, sensiz giñ dünýäde ýeke men.

Öz dünýämde özüm galyp ikiçäk,

Garaşýaryn senden geljek sese men.

               Tomus

Ülker aýaklady,

aralyk döwri,

Seretanam geler ýakyp- ýandyryp.

Tomsuñ jokramasy, asfaltyñ howry,

Körügünden kem däl gyzgyn tamdyryñ.

Dynç alyşa çykan çagalañ sesi,

Ýañlanyp bilenok,

Üzlem-saplamly.

Gaýzygan ýaýlanyñ belendi-pesi,

Günüñ hanjaryna kemsiz taplandy.

Ýaranyp bilenok ynsan janyna–

Sarymeñiz tomus  gazaply bakýar.

Bereket eçilip, desterhanyña,

Tegelek nan bolup ýylgyryp bakýar.

 17.06.2019 ý.

                  ***

Klimat üýtgedi

Özgerdi dünýä,

Öñki çölüstany ýagmyr büredi.

Köpetdagyñ ýylçyr gaýalarynda,

Arçaly, kerkawly tokaý döredi.

Garagumyñ ürgün çägesin ýakan,

Hany, öñki ýalyn,

Tomsuñ epgegi?!

Günüñ güni çabga bilen ýuwulýar,

«Çoganly» ýolunyñ gök peçekleri.

Kawkazyñ daglary,

Rumyñ  baglary,

Göçüp gelen ýaly ata mekana.

Klimat üýtgedi!

Ýagmyr köpeldi,

Nur-bereket ýagýar Türkmenistana.

16.05.2019ý.

                  ***

Dek düýnem goşgynyñ agramy bardy,

Dokmañyz şygyrlar gerekdi köpe.

Ine, bu gün,

             näme köp, pak goşgy köp–

Umumy goşgulañ harmany–depe.

Kebelekler gaýýar,

                    saýraşýar guşlar,

Ýaşaýyş gaýnaýar şowhuny bile.

Sözi gunt düşen deý sada şahyryñ–

Ýüzi öñe çykýar öz çyny bile.

Duzsuz tagam bilen deñ diýjek, men-ä,

Ylhamsyz aýlanýan gurak durmuşy.

Dünýä dursa,

                şygryñ gymmaty gaçmaz!

Şahyr, bagşy döwrüñ şeýdaýy guşy.

14.05.2019 ý.