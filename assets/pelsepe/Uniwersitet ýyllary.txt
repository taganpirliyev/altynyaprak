Uniwersitet ýyllary

84-nji ýyl ýyndam geçipdir,

Girdabyna dolap hyjuw-batlary.

Ýaşlyk üzlem-saplam ara açypdyr,

Ýatladyp çapylýan bedew atlary.

Edil sil suwy deý, ýaşlygyñ güýji,

Her kimi bir ýerden çykardy gitdi.

Gatlak-gatlak ýyllar–

Dañlaryñ süýdi,

Başa ak tozgasyn gaçyrdy gitdi.

Ýöne boş gitmedi arzyly ýollar–

Mañzy bol–göwheri, almazy utduk.

Uniwersitet ýllary– arzuwly ýyllar–

Baky ýaran bolar,

Sowulmaz öýtdük…

Guş sürüsi deýin uçup gidipdir,

Ýaşlyk duşumyzdan geçip gidipdir.

Uniwersitet ýyllary–

Bizi unudyp,

35 ýyl, ara açyp gidipdir.

06.05.2019 ý.

                 ***

«Ak ýol syrdaş bolsun ýagşy niýetlä,

Ýene kän şahaly bagy bar bersin!»

Il içinde şeýle dilegler bardy,:

«Ýere dürten kesewisi gögersin!»

Kötel ýollarynda derbent bol derhal–

Mätäje gol uzat,

Ýagmyr bol çölde!

Ýagşylyklar bilen nurana ýol sal–

Il astynda galmaz bu depe-golda.

Howwa, ýene bir zat!

Ynam-ygrardyr,

Goçak ýigitleriñ ýürek baglany.

Goý, her kim añyna görä iş kessin,

Ýöne, sen  bol,

Mert çynarlañ bagbany!

06.05.2019 ý.

                  ***

Gujak-gujak şatlyk, dag ýarýan gülki,

Çülpe çagalaryñ üýşen ýerinde.

Jadyly ertekä çalymdaş görki,

Çülpe çagalaryñ üýşen ýerinde.

Duýmarsyñ neneñsi uçýanyn wagtyñ,

Synyñdan aslyşyp gelýändir bagtyñ,

Pür-pudak ýaýradar ömür daragtyñ,

Çülpe çagalaryñ üýşen ýerinde.

Göwnüñ çagalykda ýazylyp-ýaýrar,

Birmeýdan ser göçer, gaýratyñ gaýnar,

Sypjyk wagt señ bilen «bukullym» oýnar,

Çülpe çagalaryñ üýşen ýerinde.

02.05.2019 ý.

Hakyda galypdyr.

 

Menem ýaş bolupdym gözi uçgunly,

Köz ýaly gyzlaryñ biridim bir çak.

Ýöne o döwürler huşda galypdyr–

Hakyda galypdyr göýäki gurjak.

Menem ýaş bolupdym gözleri otly,

Maña bol düşendir öýtdüm şowlulyk.

Ýollara şaýlandym göze nur çaýyp–

Kämil ýola düşdüm daýym howlugyp.

Ýaş bolupdym,

Mawy gözi alawly–

Indi gül gyzlarda ajap keşbimiz.

Howada galmandyr mahmal ýaşlygym,

Bizi gaýtalaýar nowça neslimiz!

30.04.2019 ý.

                   ***

Myźźyk,

Köçäñ ugry, agaçlar, jaýlar,

Ezilen adamlar barýar egilşip.

It-guşuñ aýagy çekilen ýaly

Meýdan–imisala,

Öçügsi yşyk.

Nädip ýagdy ýagyş,

Dünýä sygmady,

Ýyldyrymlap,

                 tüweleýläp,

                                 dumanlap.

Ýanýodañ etegi kak suw ýygnady,

Gök ýere gaçdymy–

Bilmersiñ añlap.

Myźźyk,

Pikirleriñ, oý-hyýallaryñ,

Seriñde durlanýar elinje şatlyk–

Göýä paýraýşy deý gök  hyýarlaryñ,

Ruhuñy terleýär gunçalan ýaşlyk.

Myźźyk,

Daş-töwerek,

Bar zady ezdi,

Men däl–

Öl gözýetim bir goşgy ýazdy.

19.04.2019 ý.

     Bolan waka

Eý, guşjagaz!

Saña näme diýeýin,

Iým gerekmi,

Ne dileýär gözleriñ?

Säher bilen ýitireniñ bar deýin,

Göni gelip, ýanymdan ne gözlediñ?

Men-ä haýran,

         «sen-men» ýok,  ýene  uçduñ,

Görejime bakdyñ, beýle dikanlap.

Sen, ýa-ha  köp zatdan habarly guşsuñ,

Ýa sowuldyñ, 

                geçen ýoluñy tanap.

Aýt, guşjagaz,

Haýsy dünýäden düşdüñ?

Kimiñ ruhy,

Kimsäñ gözünden uçduñ?!

17.04.2019 ý.

      Ebedilik

Gün aýlanýar,

Ynsan kowmy ýaşap ýör,

Bir-birege asylyşyp,

                                söýenip.

Oýlanyp gör!

Heý, neneñsi ýaşap bor,

Il-günüñe sygynmasañ, oýanyp.

Endik edýär,

                  adam söýüp-söýmäni,

Töwerekden edim-gylym alşylyp.

Ýel göterer guma ýazlan öýkäni,

Daş ýüzünde ebedidir ýagşylyk.

01.03.2019 ý.

              Ölçeg

«Hasaply dost uzak gider» diýilýäp,

Hasap-hesip gerekmikä şu ýerde?!

Ölçäp-büçip ýörsek her bir ädimi,

Hasap ýiter,

Goýar adamy derde.

Dosluguñ çygry giñ

Garagum deýin–

Jeýhun möwji gulaç ýeterden çuñdur.

Ölçeg bolup saçak dursa arada,

Dostlugyñ sarpasyn sakladygyñdyr.

22.02.2019 ý.

               Uçurym

Ýene ýarym  asyr,

                    Ençe ýyl geçip

Aý-ýyllarda göçüp,

                          Daňlary açyp

“Sen niräniň uçurymy” diýseler

Bäş ýyllap her säher bosagasyndan

Talyp ýüregimiz ganatlap uçan,

Bagtyýar günleriň ylhamyn içen,

Ak kepderi deýin  Bilim mekdebim

Döşi haly gölli goýnuň küýseler.

Ýaňy per çykaran gögele çagym

Mährem gujagyňda tapdym karary.

Howandar ganatly bilim ojagym,

Ýüz dürli hänärden doly gujagyň

Ata-enäň hemaýaty gözünde,

Kesp-hünär öwreden mugallymlarym.

Mertebeli ýola göterip bizi

Ýene bir menzilde garşy alarsyň

Hormat ýaýlasynda duşurmak üçin.

Ak guw ýaly,

                  Ak dünýäli,

                                     Gün ýaly

Bu gün gözi sende Uçurymlaryň.

Bagtyň asmanyna uçuranlaryň.

Sende adam çykdym,

                        Çyragym ýakdym

Bagtyýar döwletiň belent heňine

Buýsanjymy goşup,

                            Sil kibi joşdum.

Dünýäň heňin ýüregine sygdyryp

Ýiti,

       kesgir,

                  ötgür aňa erk edýän

Arkadagyñ nesli bolup ýetişdim. 

           Uçurymlaryň aýdymy

Iň soňky jaň, durmuşa ýaň,

                       Ýollar bize gujak açýar.

Talyplykda bagtyýar daň,

                          Aňymyza şugla saçýar.

Bilim köşgüm-institutym-

                           Biz seniñ adyña aşyk,

Uçur bizi, seç, paýtagtym,

                           Ösmeli biz menzil aşyp.

Arkadagym – ýola salýar,

                             Gowşuryp ylmyň açaryn.

Bagtyýarlyk mukam çalýar,

                             Ýoluň ak  bolsun uçurym.

Iň soňky jaň, bagtyýar heň,

                           Hoş gal mährem ojagymyz.

Uzak-uzak synaglardan, 

                           Müň hünärli  gujagymyz.

Tilsimata erkli ýaşlar

                          Ýaryşlarda öň hatarda

Göredämiz Arkadagym,

                          Ýaşaýyş elwan baharda.

Arkadagym – ýola salýar,

                             Gowşuryp ylmyň açaryn.

Bagtyýarlyk mukam çalýar,

                             Ýoluň ak  bolsun uçurym.

 

               Diñläñ!

 

Diñläñ!

Ýüregimde bir mukam oýnap,

Golaý-goltum, töwerege saz edýär.

Otursam göterip,

Galsam-da gaýnap,

Gursagymda «menim» bir owaz edýar.

Barlyşyksyz jedel edýär men bilen,

Hötjetligiñ çeni-çaky bardyr-a;

Bol ýagmyra pujaýarmyş sünbülem,

Garga «gak-gak» diýse ryskyn aldyrar.

Köne ýatlamalañ harmanyn sowrup,

Gögele men bilen didarlaşdygym;

Daşlaşýar özümden ýüzüni öwrüp

Bir wagt umma giden terje ýaşlygym.

Beýle bolup duranogam hemişe.

Käte özüñ bilen üýnüñ alşanok,

Elewreder,

Kalbyñ–öýe, sen–işe.

Düşüniñ!

Şularsyz günem çalşanok.

Hormatyñyz üçin ejir çekemok,

Guwanýan, parh edip arzylasañyz.

Hiç wagt şor ýere däne sepemok;

Meniñem «menim» bar arzym alsañyz;

Ol, «men-menlik» diýýäni däl, türkmeniñ,

Adamlara paýlap,

Bagş eden «menim».    

21.02.2019 ý.

Biziñ neslimiz.

Ulularyñ bar islegi her zaman;

Dowam bolsun,

Dursun diýýär aslymyz,

Ýedi arka dessur bilen eý alan,

Edep-ekram, añy bilen eý, aman!

Özümizi gaýtalaýar neslimiz.

Ula hormat,

              kiçä sylag,

                          güýç-gaýrat,

Ejize hemaýat–

Adyla şaýat.

Bar ýerinde,

Gülşendir bar paslymyz.

Alkyş bilen ýalkanandyr aslymyz,

Özümizi gaýtalaýar neslimiz.

19.02.2019 ý.

Tuguñ reñki sepilen…

Howa tämiz,

Ýöne asman bulaşdy,

Elbetde, bu şerti alabaharyñ.

Adamlaryñ didesinde gül açdy,

Şady-horram görki jümle-jahanyñ.

Hä diýmänem,

Çigildemden görk alar,

Ysmanakly, kömelekli hataryñ.

Ýaýlalar, takyrlar, düzler, alalar…–

Tuguñ reñkin geýen keşbi Watanyñ!

        Ýagşy arzuwlar

Säher dilegleriñ ýerde galmazmyş–

Bitmän galjagy ýok bolsady ekseñ.

Dañdanyñ melhem deý tämiz howasyn,

Hazyna tapan deý öýkene çekseñ.

Iñ gyzykly ömür berildi serpaý

Köp yhlas siñdiren ýaşlygma derek.

Akyp giden ýyllar!

Ber maña, ber paý!–

Ýaşlygym getirjek baş durna gerek!

Ilki iliñ çagasyna bagt diläp,

Özüñkinem il sanyna goşarsyñ.

Il-günüm, tugumy abadanlykda

Ýagty günler ak ýollara atarsyn!

14.02.2019.

               Sazlaşyk

Fewralyñ howasy özüñe belli,

«Eşek öldüren gün»» gownüñi aldar.

Uzak ýaýlalaryñ goýny ygally–

Sürüsin  neneñsi bakýarka maldar?!

Gyş bolup dolandy, tebigat ýene–

Meñzänok gül-pürçük, mahmal geýene.

Özi peri bolup geýen eşigin,

Ak nur bile çalyşmazmy diýsene?!

Zanny kyrk tüýsli gyş aýaga galýar,

Kä ýylgyran bolýar, bahara kybap.

Görsene, her kimi aldawa salýar

Gyşyñ örküjinde asman ýalbyrap.

Gyşyñ päkliginden gönezlik diläp

Ýazyñ gül seçmegi gyşyñ elinde.

Dünýä gyşdan çykýar arkasy ýylap,

Ýere ýyly gidip, nowruz gelende.

06.02.2019 ýyl.

                 Obam

Mahmal bägülleriñ ysgap ulaldym,

Paýhasyña uýup goýaldym, obam.

Ganatymy ýaýyp, belende galdym–

Men seniñ ruhuñdan gor aldym, obam.

Hossarym sen,  gujagynda göteren,

Bossanym sen, kalba ylham getiren,

Dessanym sen–bagşy gaýryp oturan,

Aýdymlaryñ bilen ulaldym, obam.

Ýaryşlarda orden, medal öñürtlän–

Gök gäwmişiñ owuz süýdün owurtlan,

Ýürek örküm,

Şol köneje  höwürtgäm,

Ruhuña baş egýär perzendiñ, obam.

Sen ezizsiñ,

Saña taý ýok mähirde,

Juwan öwsüp,  toýly gün deý pasyrda,

Arkamdakañ buýsanjañ men asyl-ha,

Mähriñe jogapdyr her bendim obam.

16.01.2019 ý.

Meniñ sesim.

Durmuşyñ gözýetmez giñ sahnasynda–

Bigäneler maña: «Wah, güñ-le»-diýer.

Sesim–Ýyldyrymyñ  çabratmasynda–

Asmanda melekler köp diñlediler.

Çasly çeşme kybap–

Heñim täsin, ter–

Düşünen saz ýazar aýdymlaryma.

Başarsañ baş atyp, goşul,

«Hä»-sin ber–

Ýa… ga:l,

Aýak goşma ädimlerime!

Pent bolsun!

Bir gopbamyñ märekede

göterlip,

Sähel zada çişip,

donuna sygman,

Gözgyny hem ýeñles bolşun unaman,

Biedepden ýalta janyn gynaman,

Göz-görtele  il gözünden, ynamdan,

Beter ýerem mertebeden gaçmagna,

Köre-körlük edip bilmän,

çydaman,

Bir ýaşuly bat beripdir sesine;

–Uly barka töre,

Il barka zere,

El urma tabaga,

rugsat soraman,

Ýol külterle töweregñe garaman–

Baş aýlanmañ geçer gider dessine,

Kiçi pällik aýlar seni essiñe,

Heran-haçan gulagyña bent  bolsun,

Görüm görse, ärler dolar hatara,

Nesle wesýet,

Özüñe-de pent bolsun!

09.03.2019 ýyl.

 

Janly görnüş.

Görküne gelipdir bu gün gözýetim,

Serçe basdy goja tuduñ depesin.

Töwerekde eli haltaly zenan,

Çöpleýär daşaryñ hapa-hupasyn.

Üýtgeşik bir pelsepe ýok, nakyl ýok,

Ýöne durmuş dowam edýär gyzykly.

Köçelerden akýar adam akymy,

Her biri geñ,

dünýä ýaly gylykly.

Ine, şular ýaşaýyşyñ sütüni,

Aladalar bilen dokalan durmuş.

Täze günüñ sahabynyñ gatyny.

Şu hereket açýar,

Şu janly görnüş.

29.03.2019 ý.

Tebigat şalygy

Dañ säheriñ owazy,

Kuwwat berýar janyña.

Diñläp-diñläp bu sazy,

Mukam dolýar añyña.

Uklap ýatan şäheri,

Gün şöhlesi oýarýar.

Oýnap-oýnap baglary,

Ýaşyl dona boýaýar.

Kindiwanja kömelek,

Göge boýun uzadýar.

Nurdan doly töwerek,

Müñ dürli owaz edýär.

Mele suwly derýalar,

Ýaz yşgyna gaýnaýar.

Gün şöhlesi daglaryñ,

Üstünde tans oýnaýar.

Gaty ökdelik bilen,

Buýurýar öz dilinde.

Kanunyny–çem-gelen,

Amal edýär elinde.

Hökmürowan tebigat,

Sen neneñsi güýçli sen?!

Ýadamazak perizat,

Nämeden gözbaşly sen?!

01.04.2019 ý.

       Nurana tebigat

Süýr depäñden suw akytdyñ ýap-ýañy,

Deñsiz-taýsyz owadan sen  şu pursat!

Tebigatym!

Gül dakylan ýakañy,

Nusgalyk ber,

Täç edeýin, ber rugsat!

Sen dünýäniñ iñ owadan mukamy,

Baýlyklaryñ gyrmalanan dükany–

Görküñ bilen jadylapsyñ ülkämi,

Tebigatym!

Nurana sen şu pursat!

Aşyklaryñ ser sämeden heseri,

Jahyllygyñ meý-mes edýän eseri,

Megerem, sen şahyrlaryñ ýeseri,

Tebigatym!

Türkana sen şu pursat!

27.03.2019 ý.

         Ýatlamalar

Ýarygije,

Ukuda bagt şäheri,

Pikir bary akyp geçýär seriñden.

Ýada düşýär studentlik bahary–

Juwanlygym asla çykmaz serimden.

Damja-damja çekiber sen başyña–

Derýada suw,

Şahyrda goşgy gytmy?!

Emma gijäñ ylhamy özbaşyna.

18-im barýar egni çabytly.

Ýarygije,

Ak Aşgabat abadan,

Pikir bary hüjüm edýär erkime.

Goşgy küje,

Şu pursat ýatlamadan

Kalp püre-pür,

Sygmaz ylham şertine.

Ýatlamalar–süýji düýşüm, syrdaşym,

Tenhalykda–söhbetdeşim, ýoldaşym.

19.03.2019 ýyl.

              Synlamak

Säher bilen,

Dañyñ ümüş-tamşynda,

Bilbil saýrap, goýar ýerde goýanok.

Yzysüre üýren köpegiñ sesi,

Ýañky guşa  «Barmysyñam» diýenok.

Beýleräkde balhy tuduñ üstünde,

Jübüt gumry–

Bir-birine hemaýat.

Pişik añtap, tutmaklygyñ kastynda–

Gören göz eşiden gulaga şaýat.

Polat kanuny bar tebigatyñ-da,

Tilki, şagal şir awuna el urmaz.

Bal suwly derýalar çasly akymda,

Şüñkar guşlar hergiz kapasda durmaz.

17.03.2019 ýyl.

         Gardaş diýjek…

Gardaş diýjek,

Sebäbi– siz ildeşim,

Maña ýat däl siziñ duýgy, halyñyz.

Çet ülkede, ykbal çekip del Ilde,

Eglenenler,

Niçiksi ahwalyñyz?!

Duýulýarmy mähir ýetmezçiligi,

Ýa -da ýürek isleýärmi çogly Gün ?!

Gaýry iliñ ýatdyr edim-gylymy–

Ýat ülkede, ýüregi siz ilimiñ.

Gardaş diýjek…

Siz ilimiñ perzendi–

Topragy nesline tumardyr, şandyr.

Watanyñdan bäş gün üzñe örleseñ,

Gursagyñda ýurt duýgusy möwjändir.

Watana dolasyn ganatlañ bady,

Çünki, siz  gaýduwsyz mertleñ zurýady!

04.03.2019 ý.

            Durmuş sapagy

Paýhas öz-özünden kütelýän däldir,

Muny her hal tekrarlady danalar–

Ganymydyr, ýagysydyr akylyñ,

Samsyk samramalar,

Boş ýañramalar.

Akyl satdyk,

Birazajyk samradyk,

Ýöne, üstünlikden baş aýlamadyk.

Sadadyk, gümradyk,

Käte gyñradyk–

Garaz, kynçylykda az gaýnamadyk.

Köz ýalydyk;

Öñ hatardan galmazdyk,

Käsi diýdi: «Ýiti gyzyl tiz solar».

Taplanmaz durmuşdan sapak almadyk–

Zer nur saçar zibile-de atsalar. 

17.02.2019 ýyl.

Ýagyş ýagýar…

Ak bulutdan nurly hünji üzülip,

Gözellige dönüp älemgoşarda.

Eneleriñ hüwdüsine düzülip,

Ýagyş ýagýar,

Ýagyş ýagýar daşarda.

Akyp barýar üçekleriñ üstünden,

Ýollaryñ üstünden–

Päklige tşne,

Aygulaklañ, peçekleriñ üstünden,

Ynsan göwni şu hal ak Güne teşne.

Bakyñ!

Ýaşyl saýawanyñ astynda,

Jübüt gumry yşkyñ taryna dañlan.

Gökden çemen ýagýar,

Ýagmyr bol ýagýar,

Tebigat toý tutýar bahar paslynda

Ýer-Gögüñ arasy,

Toý bolup ýañlan!

«Edebiýat we sungat» gazeti.

21.03.2008 ýyl.

                 Ykbal

Dünýäń gapysyndan ätlän pursadyń,

Ykbal taýyn eder oturjak ýeriń.

Bir agyz hoş sözüń yzyna düşüp,

Gidersiń

Gidersiň sämedip seriň.

Aç eşege ýükdür,

Arkaňa urlan,

Menzil öndügiçe agralar barar.

Durmuş ejizleriň ýarany däldir,

Baldyryňa görä aýlawna salar.

Kä şagalaň-şowhun,

kä ýeňil tüsse,

Garaz, her söý bilen güýmär ömrüňi.

Birsydyrgyn bolsa gyzygy bolmaz,

Munda göçüm edýär ykbal öwrümi.

Bir desse çemen deý täsin pursatlar.

Ýagýar, duýgy bolup kalbyña ýagýar.

Ýagşylyk, alkyşdan düzülen ömür,

Adyñy ebedi hormata ýazýar

           Watan ekeni…

Çagakam gulpagmy ýele tasadyp,

Bökdüm aýakýalañ  urpaklaryñda.

Watanym!

Gül görküñ bile bäs edip,

Saýradym seniñ şat pursatlaryñda.

Düşünmezdim, Watan näme, ýurt näme,

Halk nämediginem añlamazdym öñ.

Söýdüm topragymyñ halal duzuny–

Päkligiñ gymmatyn añlamazdan öñ.

Hüwdüden gözbaşly mähriñe suwsap,

Çekdim aýagyma batan tikeniñ.

Watanym!

Ojagmyñ mukaddesligi,

Örk bolup zandyma ornan ekeniñ!

                                             15.12.18 ý.

          Oýlanma

Oýan, adam!

Aç gözüñi!

Ugur hanjak baýlyk gözläp?!

Boýnuña al, heý özüñi,

Diñlediñmi sen ezizläp?!

Örküñ–ojak, iş-alada,

Ýükçi sen,

Öýlenen bada!

Saglyk haçan düşdi ýada?–

Nurbat gowşanda ejizläp.

Sygynyp Tañryñ adyna–

Şatlyk eçil ýakynyña,

Dogan ýetişer kynyña,

Emer-damaryn yzarlap…

Okap dür saç, mañyz-many–

Gor ýygnap, menzil aşmaly,

Durmuşa sesiñ goşmaly,

Dutary şirwana sazlap.

Ser säpjedip hoş hyýala,

Çelgi bol, maksatly ýola, 

Dert-azar deñlener nola,

Ykbal çüwse ömri ýazlap.

06.01.2019 ý.

            Çakylyk

Gyşyñ örküjünde ýagybersin gar,

Men ondan gorkamok,

Goý, ýagsa ýagsyn!

Togsany dolan soñ, bugarsyn yzgar,

Pyntyk çyzan baglañ başy agarsyn!

Gezekli-gezegne  aýlansyn aýlar,

Pasyllar dolansyn nobatma nobat.

Her pasyl özüniñ çarhyny aýlap,

Bagtyýar ojaklar goý, bolsun abat!

Gün çykyp,

            aý dogşy bolsun zyýada,

Gygyrmaly wagty horaz gygyrsyn!

Men garşy bolýaryn adaty kada:

Dosty ojagyña ýürek çagyrsyn!

03.01.2019 ý.

            Täze ýyl arzuwlary

Şatlyk deýin açyk bolsun ýoluñyz,

Didäñizde gam ýüzmesin, ýüzmesin!

Gyzyñyz–uz,

Goçak çyksyn ogluñyz,

Yrsgalyñyz bir gämikde müñlesin!

Kyrk gulakly toý gazany lasyrdap,

Palaw, manty–hezzet bolup gaýnasyn!

Mähribanlar!

Oýnañ tug deý pasyrdap–

Ýedi arka döwletiñiz baýnasyn!

01.01.2019 ý.