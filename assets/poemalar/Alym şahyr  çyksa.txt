Alym şahyr  çyksa…                               

                

Alymlara uýuň,

Watany söýüň!

Olar – şu durmuşda kerwenbaşylar,

Olar ylym ýumagyny çöşlände,

Dünýäniň syrlary derrew açylar.

Beýik alymlary kethuda saýlaň-

Olar danalardan sapak alandyr.

Olaryň dowamy ýagty kuýaşyň,

şuglasyndan ganan altyn galamdyr.

Alymlara uýuň,

Kitaby söýüň!

Alym  nämälimde mälimi  görýär.

Külterlenen menzil,

Açylan sepgit,

Durmuşy ýyllaryň çaňyndan gorar.

Alym  Şahyr çyksa-

Dana bolýandyr,

Olar gül paýlaýar dünýäň ýüzüne.

Näzik ýürek bilen,

Kesgir aň bilen,

Bakyp bilýär hakykatyň gözüne.

Alymlara uýuň,

Watany söýüň!

Ol mydama  Alla ýakyn bolýandyr,

              Gijäniň, gündiziň,

                     Gögüň, Zeminiň,

gizlin sahypasyn okap bilýändir.

Wagt tupanynda ýitmezlik üçin,

Ylym halka nurly ýol bolmak islär.

Daýhan “toprak”, 

                mülkdar “mülk” diýp ýaşar,

Alymyň hyýaly  Ýer bilen asman.

Ine-de, gijäniň tümlügin syryp,

Gün kibi ýanyp dur iki  şamçyrag.

Alymlar älemiň syryny tirer,

Şahyrlaryň bolsa,

                     kalba gonşy bar.

Ol alym,

Ol şahyr çuňlugy boýlan,

Ikisem ýollaryň müşgülin saýlan.

Sabanyň,

             säheriň,

                     aladaňdanyň,

Ylahy ylhamy kalbynda gaýnan.

Beýik alymlaram sada bolýarlar,

Günüň dünýä dolup doguşy kimin.

Gözlegden bagt tapýan Beýik alymyň,

akyl çanagynda aýlanýar Zemin.

Ýer-gögüň arasy durşuna owaz,

Ýer-gögüň arasy aýdyma baýdyr.

Her bir aýdymynda bu goja şaryn,

alymlaň, şahyrlaň hikmeti bardyr.

Tüm garaňkylygy ýagtyltmak üçin.

Akyl bir şamçyrag-

Lagly- göwherdir,

Danalyga ýeten akyldarlaryň,

Mizemez paýhasy aby-kowserdir. 

Aristotel,

           Al-Faraby,

                      Horezmi-

Dünýäň paýhas gözün açan ägirtler.

Ibn Sina, Pyragydan ýol alyp,

pähm ummanyn boýlap barýar şägirtler.

Ylmyň läheň pälwanlary ölmeýär,

Akly bilen,

Olar baky diridir.

Ýewklidden sapak alan Biruny,

Ylmyň altyn sütünlerniň biridir.

Ýaradandan  ýarlygy bar alymyň-

Alymly il-arzylanýar dünýäde,

Her alymyň bakylykda ady bar-

Alym goýýar parasady binýada.

Alymlara uýuň,

                  söýüň topragy!

Alym her binany sowatly gurýar,

Durmuşa şan goşan  pelsepesini

Sowallaryň depesinden inderýär.                 

Hasyly jöwherdir ylym ekeniň,

Beýik pikirleriň aslyn yzlaň siz!

Danalara, alymlara uýýany,

paýhas-pikir dünýäsinden gözläň siz.

Aklyň öýi-

Alymlaryň serinde-

Ālemleriň matallaryn otarýar.

Käte bolsa goşowuçlap kelläni,

Dünýä bilen söhbet gurup oturýar.

Jemşidiň jamyna sereden ýaly,

Alym ak daňlara umytly bakýar.

Küt-küt kitaplaryň maňyz-manysy,

Beýnide taplanyp,

                      gursaga akýar.

Umman yaly  çuňlugynda älemiň,

Ýüzüp ýör ol şol çyrpyna-çyrpyna..

Ölçäp-ölçäp mizanynda paýhasyň,

ömür berýär,

                      her setirne, harpyna.

Alymlara uýuň,

                   ýurduňyz söýüň!

Alymdadyr bagtyň  tylla açary.

Umydy ynama öwürýändir ol,

Hem yza tesdirip bilýär ajaly.

Durmyşyň ýüküni deňleýär mizan,

Aň bile paýhasa goýulýar gadyr.

Alymy,

      Şahyry,

             bolmajak bolsa,

Aýdyň,

bu dünýäniň manysy nedir!?

Bilbillerin güli söýşi dek ylla,

Şahyrlary, alymlary söýüň siz.

Merttebeläp, dünýäň tagty-rowanynda,

Ikisinem deň hatarda goýuň siz!

Alymlara uýuň,

Dünýäni söýüň!

Şeýle söýüň: söýgi inçedir gyldan.

Alymyň, şahyryň yhlasy görner,

telim müň ertirden,

                         telim müň ýyldan.