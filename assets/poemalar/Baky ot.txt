Baky ot

Geçen urşy gerdeninde göterip,

Goja barýar ýüki orden-medally,

Ýeñşe çalşan birmahalky ýaşlygy,

Hem-de söwer dosty meýdanda galdy.

Köne esger ýatlamalañ astynda,

Ýegşeripdir,

Añynda  jeñ arlaýar,

Gözün açsa ak münberiñ üstünde,

Bagtly günleñ Ýeñiş tugy parlaýar.

Ala gelen ömrüñ jeñli bölegi.

Goýanok gününe,

Berenok uky.

Gowy ýeri  öñi berbat, soñy şat,

Ykbaly ýylgyrdy mañlaýyndaky.

Yruş  ýatlamasy köne esgeri,

Çekeläp oklaýar oda hem suwa,

Jeñden dolanmadyk söwer dostlary,

Meñzäp göwne dolýar, ir uçan guwa.

Esger kalby dutar,

                      bir perdesinde

Ýañlanýar nalasy  snarýadlaryñ,

Beýleki perdesi bize ýetirýär,

Diri ýananlaryñ eziz atlaryn.

Mertlige  öwrülen ýalynly menzil,

Añynda ýaşaýar goja esgeriñ.

Urşuñ  penjesinde solan ömürler,

Birsalym direliñ!

Bir dem Ses beriñ!

Sesleniñ!

Dem salym ene topragyñ,

Bir parçasy bolup doluñ Watana.

Balasyn yzlaýar bir ömür boýy,

Gözi ýolda galan  bitakat Ene,

Eneler garaşýar jigerbendiniñ,

Nowçaka ýygylanyna ynanyp bilmän,

Olaryñ  ýaryna  öwrülen mertlik,   

Henizem ýaşap ýör,

Ýaşaýar ölmän.

Uruş uruş bolýar,

Söweş meýdany,

Wagşylygy ýeñen mertligiñ ýeri.

O ýerde jan alyp, jan berýar esger.

Watan tugy üçin togalap seri.

Oka tutulsa-da mertlik ölmeýär,

Ölmeýär ol,

Gaýta jeñde berkeýär.

Ömrün girew edip geljegi  goran,

Gerçekleri öz yzyna tirkeýär.

Jeñde galdy,

ýürek gürsüldisinden,

Ýaşaýyş mukamyn düzen esgerler,

Nirde galdy,

jeñde al gany bilen,

Watan senasyny ýazan esgerler.

Ömür kitabynyñ Ýaşlyk babyny,

Jeñ, bilen başlady,

Jeñ bilen açdy.

Dolanmadyk esger söýgüli ýaryñ,

Ajy gözýaş bolup gözünden uçdy.

Umman ýaly çäksiz Watan duýgusy,

Gerçekleriñ ýureginde ýerleşdi.

Ýeňiş näme?!

Watana degjek güllä,

Ömür goýup, ykbalyñy germekmi?!

Ýurdy halas edip, Watan ugrunda,

Sönmez alaw  bolup jeñe çümmekmi?!

Men diýen ýigitkäñ, juwan orulyp,

Ömrüñi sowuryp,

ýere siňmekmi?!

Ýeñiş näme?!

Gahrymanlyk ojagy,

Ýow gününde – gara tümde ýakylan.

Ýat ülkede tazygan mert mazary,

Köýen umyt –dabanyndan asylan.

.

Ýeñiş näme?!

Naçar Enäñ gözýaşy,

Açylmadyk nowçasyndan aýrylan,

Ýetim ogluñ biwagt burulan boýny-

Güllemänkä, gaý-tupanda maýrylan. 

Ýeñiş näme?! 

Ýaşaýyşyñ dowamy,

Baky oduñ peltesini ýandyran.

Ýeñiş näme?!

 Jeñde galan batyrlañ,

Ömürleri- Uruş odun söndüren.

Unudylmaz ýürek gürsüldisinden

Ata Watan senasyny düzenler.

Ömürlerin gaýyk edip gaýlaryň

Ummanyndan ak daňlara ýüzenler.

Unudylmaz läle-reýhan güllere

Al ganyndan gyrmyzy reňk çaýanlar

Halallygyň,  ygraryň ar namysyň

Binýadyna gara başyn goýanlar.

Ata Watan dyza çöküp baş egýär

Togap edýär nämut giden janlara

Ýagty günde, jebislige uýan il,

Tagzym edýär milli Gahrymanlara.

Hergiz,  oýun edilmesin, adamlar,

Dünýäni eñreden wagşylyk bilen!

Bagtyýar günleri ýüze sylalyň,

Kalba röwşen bolan ýagşylyk bilen!

Bolmasyn!

.Hiç haçan Uruş bolmasyn!

Mukama beslensin durmuş asmany.

Dowam etsin dünýä birek-birege

Ter bägüller bilen gujak açmany.                 

Asuda howadan dem alsyn ýürek,

Zemine  Uruş däl,

Ynjalyk  gerek!