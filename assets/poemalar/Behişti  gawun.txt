Behişti  gawun

Tomsuň gursagyna köz guýan güneş,

Zemine dürtüpdir nurly neşterin.

Ömrüň baharyna seýran edersiň,

Synlasaň bir meýdan gawun keşlerin.

Lowurdar saryja ýyldyz gülleri,

Ýürege jennetiň yşkyny çaýyp.

Biýara duwlanan gökje terneleň,

Tüýjümek ýaňagy neneň ajaýyp.

Ýedi hazynanyň başy topragym,

Açypdyr döşünde behişt gapysyn.

Megerem, asmana göz edýär Zemin,

Daýhanyň zähmetden bagt tapyşyn.

Topragym eçilýär derin dökene,

Arşy sahawatyn sahy asyrlaň.

Janypkeş daýhanyň bedewi çykýar,

Aýlawyna girse jomart pasyllaň.

                      ***

Beýik depäň üstünde,

Gurup gamyş çerdegi.

Pellerinden bal akýar,

Synlaň daýhan gerçegi.

Gül-gunça dek açypdyr,

Azap çekip bagtyny.

Alabahar ýetirip,

Şüdügäriň tagtyny.

Çigit ekip, gämigi,

Yhlasyna suwardy.

Zer topraga sepeni

Ýekesine müň berdi.

Guşlar bile oýanyp,

Zähmet bile tapyşdy.

Maňlaý saçyň tolkuny

Şor der bilen öpüşdi

Waharmanlaň ýalkymy,

Güneş bile çakyşdy.

Yşka düşen şöhleler,

Peliň ýolun torç etdi.

Ysgap-ysgap ýylmanak,

Gawunlara tor çekdi.

Biýaralar gulpaga,

Nur şöhleli gül çigip,

Gülüp bakýar güneşe,

Gaşyn kakýar güneşe,

Goçak çykan terneler,

Eräp akýar güneşe.

Gawunlara siňipdir,

Günüň mukaddesligi,

Mele mahmal zerdüwür,

Ýeriň pälipesligi.

Neneň onsoň türkmeniň,

Nur ýagmasyn ýüzünden.

Wysal  tapýar arzuwy,

Türkmensähraň düzünden.

Watanymyň goýnundan

Bölüp berip ýerini.

Perwerdigär seçipdir,

Zemin sary dürüni.

Şasenem gyz göz aýla,

Ballar akýan ýaýlaňa.

Desterhan ol göwnünde,

Şirin-nabat toýlana.

          ***

Atyz peller Watanyň,

Ruhunyň bir parçasy.

Bereketiň ýoluny

Altyn eller arçady.

Pasyllaryň ýaňagy,

Öwşün atýar ýaz bolup.

Topragymyň söýgüsi,

Çeşmeläp dur naz bolup.

                          Meger şonuň üçindir,

Hamraklygyň Käbe deý,

Mähir tapdym yşkyňdan,

Bakylygyň nämeden?!

Atalaryň uýdugy-

Durky sada topragym.

Eneleriň küýsegi

Didaryňda topragym.

Seniň ýeke düwrüňi,

Dözmen ýada topragym,

Asylzada topragym.

Seýran edýär “Uçýyldyz”,

Nura boýap Watany.

Süýjüligiň möwsümi

Jylawlaýar atyny.

Owaz alýar Waharman,

“Ýaldyragyň” ýaňyndan.

Öwüşgini  siňipdir,

“Uçýyldyzyň” daňyndan.

Kaksaň datly böwrüne,

Mukam çalar şirwany.

Datly şirin lezzeti,

Hassa janyň dermany.

Şirin zyban turkmeniň,

Nygmaty sen ezeli.

Aý parçasy-dilimiň,

Dessanlaryň gazaly.

Gaýmagyňda tenekar,

Röwşen günüň nury bar.

Süýjülikli  durmuşyň,

Daragtynyň bary bar.

Keşdeleriň syrydyr,

Ýşka düşen ýigidiň.

Tylla gupbaň saz çalýan,

Şelpesinden-çigidiň.

Hoş küýsegi göwünleň,

Şirin-nabat gawunym,

Saçadynda türkmeniň

Arşy nygmat gawunym.

Çaga-çuga höwesdir.

Seni ýygmak gawunym

Lebi gaýmak gawunym.

Uçmahy sen-tylladan,

Dür sen ýeriň döşüne.

Baksaň gözüň azaşar,

Älemgoşar öwşüne.

Gülabynyň gök, gara,

Gyzyl, sary, agy bar.

Garrygyz hem Aýnabat,

Tar-tarynyň gögi bar.

Ýaşaýyşa gözellik-

Egsilmejek bereket.

Çörek ýanap iýmeseň

Ganda lebiň erejek.

Gawun ýaryp kak diler,

Şirin-şeker küýsänler,

Şeýdip mähir çoguňa,

Gyş çoýunar daýhanlar.

Ýere bagtyn badanlar,

“Melhem” diýer,  “em” diýer,

Şerbetiňden dadanlar,

Gadryň biler adamlar.

Eşret içre gülleýär,

Babadaýhan yhlasy.

Şanyňa  toý toýlaýar,

Bereketli mekany,

Gadym Oguz atamyň

Agzybirlik mukamy,

Türkmenistan Watanym.