Bugdaý keremi

Iň Beýik Permany Beýik ýaşaýşyň:

Ynsana ömür hem rysgal beripdir.

Behişti bugdaýyň rähneti üçin,

Adam ykbalyny Ýere ýazypdyr.

Altyn sümmül bilen boý alan gerçek-

Alyn derin saçyp bagtyny tapan.

Toýda atyň çykdy-

Bagtyň ýalkady,

Janypkeş illeriň mesgeni Watan!

Duýgyňy joşduryp,

                       ýürege barýan,

Şygryň döreýşi deý mähriň gözünden.

Göwni tebigat deý sada

Gallaçy!

Çöregiň röwşeni ýagýar ýüzüňden.

Garagum goýnunda çoga eýlenip,

Dünýä mähir akýar bugdaý sözüňden.

                 ***

Beýik ýaşaýyşyň husny jemaly-

Bugdaý!

Watanymyň ezeli genji-

Ānewde şineläp,

                   Wasda kök urup

Kereme duş etdi Köneürgenji.

Bereket soltany-

Guşgursak dänäm!

Sensiz ýeke günem, dem almaz dünýä.

Seniň ýüregiňden syçran uçgun,

Ýşky-ataş bolup göreje siňýä.

Ýaşäýyş: Jan “diýip” seni saýlaýar,

Gudratly güýjüňden Zemin aýlanýar.

Bugdaýa sežd edip tapypdyr kuwwat ,

Gallaçy,

      topraga sygynan wagty,

Ir eýýäm açypdyr Babadaýhan Pir,

Dänäň jigerinde oýanan bagty,

Şo döwürden bäri gülleýär dünýäň,

Bugdaýdan görk alan nesil daragty.

Mukaddes ojakdan,

Ata Watandan,

Bir gün aýra düşen Watan gerçegi

Bugdaýym!

Nuruňy tutunýar hemra.

Nany ýüze sylyp gülleýän ýurduń, 

Beýiklik mukamy aýandyr hemmä.

Bugdaý keramaty-

dűnýäň keremi:

Ezeli güýç berýär ýürege, jana.

Bugdaýa jäht edip beýgelen serwer-

Asly Nazarkerde,

Sözi – dürdäne,

…Zemin ýaşaýşyna gözbaş bolup dur,

Jennetden inderlen  şo-ol ýeke däne.

                                      ***

Zähmetine werziş,

                      ezber daýhanyň

Gije-gündiz mähir bilen ýakany-

Meýdanda joş urýar durmuşyň yşky,

Duzuňa sadaga ata Watanym.

Ozalam ýüregi mukamly daýhan,

Ýene bagt lälesin kakýar pelleriň.

Watan gaznasyny galńadyp,

                                          besläp

Rysgala rysk goşýar altyn elleriň.

Zähmetkeş ynamyn ykrar eýläre,

Başlangyç bar,

              baş bar, Diýarym sende.

Uçsa guş göwnümiz gonanda läle,

Gerdeni sümmülli depeleriňde.

Akýar zähmet bagt bilen ulaşyp,

Akýar bugdaý sili wagt bile des-deň.

Mertebe bedewiň gelýär ýol aşyp,

Ak Ýeňşiň gelýär-

Bagryňa bassaň.

                ***

Ak Ýeňşiň gelýär-

Bagryňa bassaň.

Öýleri şagalaň-şatlyga besläp.

Nurly meýdanlarda her bogan dessäň,

Adamzat ähliniň köňlüne hossar.

Sümmül owazyndan başlanýar

                                        Ýaňy

Dünýä inenleriň ömür kyssasy.

Oguz hanyň ýüze sylan ak nany,

Nygmatlar içiniň naýbaşy-

Şasy.

Türkmen,

          saçagyna “bereket” diýýär,

Berekete “rysgal” diýýändir türkmen.                 

Pasyllar doklugyň gamyny iýýär,

Bakylyk gamyny iýýändir mertler.

Durmuşyň çarhyny dürsden dürs aýlap,

Ýaşaýyş dur,

Gaýratynda  daýhanyň.

Watana ýeňişden nur-jyga saýlap,

Tolkun atýar

Altyn çäçli meýdanym.

                  ***

Nana gadyr goýan,

Eý, nazarkerde,

Bugdaýda gözbaşly nuranalygyň.

Bugdaý halallyga,

               päklige sežde,

Onda sahawaty-

Jenneti bagyň.

Söýgi bilen,

            Duýgy bilen,

                             jan bilen,

Mätäji bagş etdi “Bugdaý” namasyn.

Berekete  togap eýläp eneler,

Huwwalaýar jan-jigeri balasyn.

Boýdan-başa keramatdyr,

                                   Keremdir,

Nana hormat-

                Watan, başyň amandyr!

Ýere bugdaý sepen Hydyr görendir,

Çünki,

       Bagt oňa nazar salandyr.

                    ***

Möwsüm döwri-

Ganatly deý, galkynyp,

Galla çekýär hatar-hatar kerwenler.

Gün dek ýanyp

Ak bagtyna sataşýar,

Bugdaý ekip,

Şan gazanyp ýörenler,

Diýaryma sarsmaz kuwwat berenler.

Her birisi gaýa ýaly harmanlar,

Ho-ol alysdan howalanýar dag deýin.

Sepgitleriň depesinde tugum bar,

Döwürleriň çür-başynda ruhum bar.

Bagtdan ýaňa ýaza dönýär gül göwün,

Ine, şeýdip şowhun bilen başlaýar,

Zähmetsöýer Watanym galla toýun.

Bereketiň özenidir ak bugdaý,

Çünki,

     Onuň bir dänesi müňleýär,

Bugdaý eken bolçulyga bolar ýar,                     

Gallaçynyň mertebesin göterip

Watan,

       nanyň hümmetine deňleýär.

Günden alyp bugdaý nanyň meňzini,

Watanymda bugdaý eken-

Gahryman,

Baýramyna pälwan ýaly dayhanyň,

Abraý alyp-

         Epeý ýöräp barşy bar.

Bir möwsümiň göteren şöhratyny

Asyrlaram gujak gerip garşylar.

Galla toýy!

Merdiň daban azaby,

Beýik günde öňe çykýar merdanlar.

Ýeňişlerden ynsan göwni suw içýär,

Bolçulyga girewdir mert gerdenler.

Öz-özi gelmeýär,

Ýok, berilmeýär,

Ýeňiş gazanylýar deriňi saçyp.

Ýaşaýyşyň tylla reňki görünýär,

Galla kerweniniň başyny çekip,

Ýeňişli sepgidi eýelän mertde,

Nur-bereket çogýar gallaly ýurtda.