Daýhan  dünýäsi

Ýere köňül beren –

                              Watan perzendi,

Topraga söýenip kanagat tapýar.

Daýhanyň yhlasy düre öwrülip

Türkmeniň bereket kölüne akýar.

Topragyň  keremi-

              Watana şöhrat,

Ykbala gurbatdyr sahawat, käni.

Döwletli Diýara rähnet ýagdyryp,           

Bagtyýar eýleýär erkli daýhany.

“Daýhan mert-

Ýer jomart”-

Bu-da atalaň

Aňymyza guýan paýhas gerimi.

Zähmetde taplanan,

                     hem berdaşlanan,            

Janypkeş göterýär Ýeriň zerini.

Ýerden ýakym alyp,

                  Günden görklenen,

Bugdaý sünbülleri ygşyl-da ygşyl.

Toprak genji bilen adygan daýhan,

Ýeriň hümmetini Watana gowşür!

Meýdanyňa çykan,

                  bagtyny gözläp-

Daýhanyň aýdymy toprak barada.

Telpegňi göge zyň,

Nurana  Diýar,

Gudratyň aýylýar asman arada,

                    ***

Ýaşaýyş dogulýar Ene toprakdan,

Sümmüliň guşgursak dänesin saýlan.

Nurly gijelere altyn aý berip,

Günüň degresinden Zemini aýlan.

Gaýratdyr Diýaryň tylla topragy-

Beýik ykballary Jahana  beren.

Watanyň üstünden köwsarlan şemal

Zemin gursagynda oýanan kerem.

Otur-da pikir et,

Aňyňda aýla!

Nämüçin Watanyň topragy eziz.

Özüni bilenler şu güne deňiç,

Topraga ikilik edenok heniz.

Adamlar topraga “Ene”- diýýärler,

Sebäp topragymyň mähri ak süýtdir.

Ogul bolmak üçin oňa mynasyp,

Uly ýürek gerek,

                     gor gerek düýpsiz. 

Asyl-ha,

           topragy söýmez ýalymy,

Sežd etmez ýalymy oňa adamzat.

Toprakdan ýasaldyň!

                    Onki süňňüňi,

Oňa sazlap bilseň,

Ýaşamak aňsat.

Çünki, keramatly Ene topragym,

Adamzat aslyny göteren  tagtdyr.

Paýhasyna uýup,

                      Duzuny iýip,

Ruhuna sežd edip ýaşamak  bagtdyr.

                 ***

Mahmal howa bilen,

                 kümüş suw bilen,

Ýuwulan meýdanda rysgal gögerýär.

Göýä,   joşan asman ýere labyryn,

Atypdyr,

Bu görnüş ruhuň göterýär.

Mum-helim eredip,

Talhana dönen,

Ýeriň jigerine bereket sepýär.

Ýol  ýakalaryna,

                 baýyr, düzlere

Daýhan,

       mahre garyp yhlasyn ekýär.

Daýhan eli pilli pelesaň urýar-

Suwarýar,

          otaýar,

                   serenjam berýär.

Pelleriň arasyn torç edip,

                                 her dem,

Maýsalan genjini mähre gandyrýar.  

Mähir berseň-

Wepa berýär bu toprak,

Ýüregiňi okabilýär bu toprak, 

Gabarçakly gollaryny çyzgana

Eşret bilen sapa berýär bu toprak.

                  ***

Her halkyň ykbaly Ýerine kybap,

Ruhuna kybap  topragnyň  meňzi.

Pasyllaň mährinden meýmirän meýdan,

Sen, göze ýakymly-

Bereket deňzi.

Ýere tohum sepýär,

                  Nahal, bag  ekýär-

Maksatlar gülleýär  bagtly  gursakda.

Umytly daýhanyň  göwnüniň şady,

Oň ömür dessany-

Keremiň hakda.

Gyş diýmän,

           ýaz diýmän,

                   ýadaman-irmän,

Ýere jan çekeniň durmuşy şirin.

Türkmeniň göwnüne ýaz bolup ornan

Mukamlar başydyr hüwdüsi Ýeriň.

Bagty özüň gazan-

                    Beýgeljek bolsaň,

Zähmet – eşretlere ýetirýän melhem!

Hereket bilendir menzile ýetmek,

Kesewi  gülleýär-

Derleseň her dem.

Watan bolsun!

Ýürekdeşiň,

Syrdaşyň. 

Zerewşana öwür toprak-tozuny.

Ýüregiňde gaýnap-joşar sahawat,

Topragyňdan alan bolsaň duzuňy,

                     ***

Umytdan,

       Gözýäşdan,

                     wepadan dörän-

Toprak- pederleriň kanagat, sabry.

Daş düşmezlik üçin Beýik Taňrydan-

Ýürek salamy deý gyzgyndyr howry.

Bu topragyň asal deýin dady bar-

Hakykatyň süýjüligne meňzeýän.

Zähmetine daýananlar buýsanyp,

Hasyl toýda hasabyny jemleýär.

Agzybirlik şuglasynyň astynda,

Diýarymda zähmet çeken-

                                   bagtyýar.

Alyn derin mähri bilen eýleýän

Daýhan göwnün gülledýär-

                         Erk-ygtyýar.

Bir zat aýan:

Bu barlygyň kanuny,

Perzendine ömür berýär Ene ýer.

Pellerinden döwlet tapan daýhanyň,

Göwni-aýdym,

Nurly kalby –Güne zer.

            ***

Daýhany goldaýar,

                  hemaýat edýär,

Bugdaýyň mekany berkarar Diýar.

“Gaýrat” medalyna,

                     şa serpaýyna,

Guwanyp, buýsanýar obaly mülkdar,

Nurly Diýarymyň tutumlary kän,

Pirli topragymy götermek hakda.

Kuwwatly tehnika daýhan yhlasyn,

Myrada ýetirýär bagtyýarlykda.

Daýhan ynamyndan bagty açylan

Topragymyň haly-

                      Halkyň tabydyr.

Göwherli gämikler ýylgyryp çyksa

Behişt gapysyny açan ýalydyr.

Aý-ýyldyzly baýdagymdan täç dakan

Traktorlar bezeg berýär atyza.

Babadaýhan gollaryny çyzgasa,

Nur-bereket ýagyberýär pasyla.

Mülkdar, kärendeçi-

                      ýeriň hossary-

Toprak der dökene,

                      Hasyl eçilýär.

Toprak-

Atalaryň göwün didary-

Onda ýaşaýyşyň güli açylýar.