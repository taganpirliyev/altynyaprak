Diýaryň  saglyk  ýoly

Gudrat bolup beýiklige ýol açan,

Kelam eken,

             Diýaryň saglyk ýoly.

Göwünleriň nury bolup tutaşan,

Salam eken,

               Diýaryň saglyk ýoly.

Gurbany men,

                 dag ýolunyň gurbany,

Bu jennetdir-

                    görmedige-armany.

Garaşsyzlyk mukamynyň şirwany-

Dutar eken,                                       

               Diýaryň saglyk ýoly.

Jülgeleriń gujagynda ýer eden.

Argynlygy şowhun bilen ereden,

Erteki deý  ýaşaýyşy jar eden-

„Bir bar eken…” ,

                    Diýaryň saglyk ýoly.

Talyp, daýhan, çopan … barýar üstünden,

Saglyk-beglik  tapan barýar üstünden.

Merdemleri aýagynyň sesinden

Tanar eken,

                Diýaryň  saglyk ýoly.

Göýä akym bat beripdir kürege.

Ýüzler meňzeş derläp duran çörege,

Galkynyşyń kyssasyny ýürege

Ýazar eken,

               Diýaryň  saglyk ýoly.

Göterilse  erkin göwün şalygy,

Awazanyň çarlaklary ýalymy?!

Jebisligiň mesgeninden Āleme,

Yglan eken,

                Diýaryň saglyk ýoly.

Ak urba dey,

                  bezäp dagyň alnyny,

Peşgeş edýär ynsana jan saglygy,

Galkynmaga külli türkmen halkyny

Jemlär eken,

                Diýaryň saglyk ýoly.

Kenarlary meňzeş dutar kirşine.

Älem haýran göge akyp barşyna,

Menzilleri kümüş argaç-erşine,

Dolar eken,

                  Diýaryň saglyk ýoly.

Meger,  munda,

                   göçgün ruhy  baharyń,

Ýaz keýpine köńül göçýär ahyryn.

Galkynyşyń waspyn söýle,  şahyrym-

Ylham eken,

              Diýaryň saglyk ýoly.

Habar alyň, mähelläň sep-sepinden,

Ýańlanyşy  bilbilgöýäň sesinden,    

Hekimleriň göze sürten çöpünden,

Melhem eken,

                   Diýaryň saglyk ýoly.

Ýöräberseń, uzap barýar menzile,

Yhlas etseń, gadam urar seń bile.

Jan saglyga şypalaryń deńzine 

Des-deň eken,

                 Diýaryň saglyk ýoly.

Terlik berip, göwunleri ýaş eden.

Arzuw berip aşyklary ýaşadan,

Asly gyzy Keremine duş eden,

Dessan eken,

             Diýaryň saglyk ýoly.

Yşyklary gözün gypýar her ýanda,

Bagtyýar il toý toýlaýar degräňde.

Türkmen — galkym,

                        mähelleli derýaňda-

Joşgun eken,

               Diýaryň saglyk ýoly.

Talyp gözel kakyp ýürek taryna,

Näz eýleýir ýigitleriň zoruna,

Aşyklaryń suraý kamat ýaryna,

Sebäp eken,

                Diýaryň saglyk ýoly.

Ýaşlyk barýar-

            asman ýolun seýl eden,

Şatlyk barýar-

              göwün guşun saýradan

Ýürekleri  ýagşylyga ýar eden,

Owaz eken,

                 Diýaryň saglyk ýoly.

Yşkyn söýläp, şahyr Mollanepesiň.

Bagta beslär goja daglaň depesin,

Pyragynyň şygry deýin  nepesiň,

Durlar eken,

                 Diýaryň saglyk ýoly.

Tebigatym!

             Bu ynsana yşgyňmy?!

Keýikleriň göz owasy uçgunly.

Watanymyň  ýüreginde göçgünli,

Mukam eken,

                  Diýaryň  saglyk ýoly.

Tugun götär ser saglygyň şanyna

Akyp barýar paýhas bolup ańyńa.

Ak säherde şypa berip janyňa

Melhem eken,

                Diýaryň saglyk ýoly.

Ahti-peýman –

             Aşyklaryň baryna,

Alaw berer  ýyldyrymyň naryna,

Ak daňlarda ak ýollaryń nuruna,

Ýalkym eken,

                   Diýaryň saglyk ýoly.

Owazy bu Dünýä sesin goşanlaň,

Howasy bu köwseri süýt agşamlaň.                

Beýik Türkmen binasyny haşamlan

Joşgun  eken,

                 Diýaryň  saglyk ýoly.

Erteki deý gözel, türkmen dünýäsi,

Argynlygy ýuwar tämiz howasy,

Galkynyşlar eýýamynyň binýady-

Ylham eken,

                Diýaryň saglyk ýoly.

Görüň, munda mähribanlyk parzy bar,

Özgeren ýurt jemaly bar,

                                    terzi bar.

Prezidentiń baş kesbini arzylan,

Lukman eken,

                   Diýaryň saglyk ýoly