Ene keramaty

Jahany gorap dur, ýaman  göz-dilden,

Dünýä gujak geren mähir ganatyň.

Ýyldyzlar içine seýrana çykyp,

Käbäm,

       seni  ak nuruňdan tanadym.

Her dem huzuruňa togaba gelýän,

Ezizligiň bilen barha beýgelýäň.

Gudrat,

     bolabilmez senden üýtgeşik,

Müň bir derde doga şirin sözleriň.  

Şo sözlerden özge melhem bilmerin!

Eger Ýagşylyga jennet ýar bolsa-

Mukaddes güýç munda,

Meger, bar bolsa,

Ol Ene gujagy-

                   Perzent mekany,

                   Şo lezzet,

Şo bossan durmuşa many.

Suw gysymlan ýaly wagtyň durumy.

Ene!

      gözleriňden akyp geçipdir.

Adamzat nesliniň  ömür beýany,

Ykbal maňlaýyňa keşde çekipdir.

Kemterdir duýuşyň Enäniň gadryn,

Ýüzýärkäň gulaçlap mähir deňzini,

Gaýyk bagt kenarda-

Arkaňda dag bar,

Didäň guçup ýörkä nurly meňzini,

Baýsyň sen!

Tükenmez bagt Saňa ýardyr-

Ýoluňa göz dikýän Eziziň bardyr.

                  ***

Sen işe barýansyň,

Aladaň ýokdur,

Ýüregiň ganatly,

Keýpiň-de kökdür,

Ömür dowamyňy söýgülär,

                              bökdi:r

Bu mähir-

Duýguda biserhet çäkdir!

Ykbalyň arzyly-

Rysgyň bitindir,

Kendirikde bardyr  maýalygyň-da

Döwletli ojagyň-

Kerem saçagyň,

Ýyladar gownüniň şa alawynda.

Çagasyň,

Agasyň,

Ner, pyýadasyň-

Il öňüne düşen Ýagsyzadasyň,

Derejäňe görä at berer iliň.

Çeşmeden derýaga,

Örkden el üzmän,

Ummanlara sary ýol aşar salyň.

Basgançaklar bilen galar bararsyň,

Menziller şanyňa götär baýdagyn.

…Näçe ýaşasaň-da,

Nirde bolsaň-da,

Sen Ene gözüne eziz balasyň.

Didäňe nur çaýyp yhlasy bilen,

Gadamyňa düşär ömür ýaýlasyn.

Ol — Ene,

           Gaýyn ene,

                     Edepdir — ýene,

Gözleriňi açjak mekdepdir saňa,

Ýürekden syzdyryp,

                  Janyny gatyp

Deprenmez  ojagyň oduny ýakyp,

Apalap goşýandyr Adam sanyna

Ākider,

        pata biýr  uzak ýollara,

Şeýdip, rowan eýlär  ilden illere.

Asmany göterip,

                       Ýeri saýalan,

Howalaly daglar göze ýakymly.

Dutaryň owazy,

              Enäň hüwdüsi,

Beýhuş edip barýar dünýäň akylny.

Ene!

Keramatyň alawly keşbi,

Söýülmek bagtyny Perzende beren.

Zeminiň,

          Asmanyň –

Barlygyň yşky- 

Sen,

Zemin goýnunda arzyly kerem.

                                      ***

Enä sarpa goýan iki dünýäde,

Ýalkanar!

       Ýamanlyk ýüzüni görmez,

Haýbatly daragtlat gol-pudagyny

Badyhowa ýeliň oýnuna bermez,

Diňe,

      Şan getirer Watan binýada,

Ene mährin içip boý alan serwer,

Bir ömre bir gezek berilýän päklik-

Takdyry ýagtyldýan çyrag parlasyn.

Ümmülmez Āleme gözellik paýlap,

Ebedi parlaýan  çynar solmasyn.

Ýar ojagna wepa, ykrary bilen,

Pamyk deý ygrary,

                          yhlasy  bilen-

Jahan şalygynda soltan Eneler.

Kir kimirsiz aklyk bilen arkaly

Il öňünde ýagşyzada sarpaly-                                  

Päkliginde Taňry ýalkan Eneler.

Halallykda kerem-duza deňeler.

Durmuşyň duýdansyz oýunlaryndan,

Mukaddes Enäni aýamak derkar.

Ene!

Adamzady şaha ýaýradyp,

Dowama ýetirýän ýalňyz tenekar.                                                                                                                                                                                                                                                                                                                                                                                                                  

Watany saklaýar Käbäň yhlasy,

Aýaňyzda aýap,

               kalbyna uýuň.

Ene tebigatyň sahy zurýady-

Topraga söýenip,

Nura eýlenip,

Zeminiň diregi-

Enäni söýüň!

                    ***

Men surat çekerdim,

                      irmän-ýadaman,

Ālem gozelligniň goýnunda ýerläp.

Mähriban Enäniň keşbini çekdim,

Perzentlik mähriniň nuruna eýläp.

Intizar göwnümi  mährine dolap,

Dolandy,

Ýeke-täk arzyly dünýäm-

Ene hüwdüsine kalbymy çoýup,

Küýsegli ýyllaryň goýnuna siňýän-

Päklik dergähine ýüregmi goýup,

Bagtly çagalygyň tagtyna münýän.                             

Gözelligiň täji-

                 Enäniň kalby-

Dünýä bagyş edilen mähriň  gaýmagy.

Tebigatyň özi ýürege guýýar,

Enäni goraglap,

                aýap, söýmegi.

Enäniň şanyna asman dür seçýär,

Güneş nurun saçýar-

                        Ālem gül-gülzar.

Çünki, Eneleriň ömür müçesi

Söýgüden,

          mähirden,

                    yşkdan düzülýär. 

Melek deý enaýy,

                  kalby gunduz deý,

Enäň jigerinden ömür başlanýar.

Ene, ýaşaýyşyň gözel humaýy,

Çuňluklar hüwdüden gözbaş-gor alýar.

Enesiz ykbal ýok,

                   Enesiz ýol ýok.

Enäň mertebesi ebedi gordan.

Ene, ýasaýyşyň perişdesi dey,

Goraýar dünýäni bela-beterden.

Sahawat başlanýar Enäň göwnünden-

Mähriniň ýaýlasy-

                    ümmülmez dünýä.

Hata: bagyşlanýar Enäň öňünde-

Çünki,

        didesinde ömür görünýär.

Dünýäniň ýüküni ýeňletmek üçin,

Enäniň gerdeni her dem ýüklüdir.

Perişdä mynasyp Beýik mertebä

Ýaradan ýalkawly

Ene haklydyr!

Şonuň üçin,

                Ene mukaddesligi,

Aýlanyp ýör, synamyzda gan bilen.

Diňläň!

Ine,  nesilleriň islegi:

Dünýä dursun,

Ene dursun, şan  bilen!

Guw mysaly Eneleriň ukusyn,

Ömürboýy gorarys biz jan bilen!