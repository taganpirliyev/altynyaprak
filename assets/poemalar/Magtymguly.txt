Magtymguly        

Wagtyň serhetini parran böwüsip,

Bize gelip ýetýär  aňyň ýylysy.

Türkmeniň kalbyny eýelän gudrat,

Desterhany bilen Magtymgulysy.

Pähim çuňlugyňda kalplar haýrana.

Üç asyra golaý paýhasa baş sen.

Näçe ýaşasaň-da,

                         tereň lybasda,

Daýym anbar saçyp, magnyda ýaş sen.

Adamzat kalbyny haýrana goýup,

Deňelen dünýäňden juda beýiksiň.

Geçmişe-geljege nazaryň ýetip

Başyňa welilik täjin geýipsiň,

Beýik Magtymguly-

                             parasat şasy

„Adyň seniň doldy külli älemge”.

Dünýäniň halklary bir supra üýşüp,

Syrly pelsepäňde kereme duşup,

Paýhasyň daşynda aýlanýar sap-sap,

Pendiňe suwsap.

Sünt-Hasar dagynda ýanar ot bolup,

Arşyň kemerine ýeten ýerleriň.

Söze güýç beripsiň,nakyla çenli,

Ylla gunt düşen deý, dür setirleriň.

Paýhasyna sygan çar küňçli dünýä

Geljegi geçmişden syzan welisiň.

Dana,

          jahankeşde,

                             filosof,

                                          alym                           

Sen paýhas ýolusyň türkmen ilimiň.

Beýik Magtymguly-

                        paýhasyň ogly

„Sözüň ýerde galman diýdigiň geldi”-

Mähir paýlap ýürekleriň baryna,

Arkadag jan berdi ylham taryna,

Berkarar döwletli iliň beýgeldi.

Çoh garaşan ajap eýýamyň geldi,

Beýik parasadyň parlak ýyldyzy,

Owazyň sygardan gursaklar ejiz.

Gözýetmez,

               sözýetmez aňyň çäginde,

Agramyň ölçäre gural ýok heniz.

Türkmen ählin jebislige çagyryp,

Asyrlar aýlandy paýhasyň bilen.

Jemşidiň jamyna taý bolan dana

Türkmen dünýä çykdy öz ýoly bilen

Arkadagy-

              Gahryman ogly bilen

Toýuň gutlap iller gelýär mekana,

Nazar kyl,

              bagtyýar Türkmenistana.

Adyň agzalanda söz tamamlanýar,

Diýmek, paýhas siňen aýdyma gezek,

berilýär,

             onsoňam agras dymylýar,

Birsalym ýer dyrmap, oýlanma gerek.

Asal sözden münber ýasap beýgelen

Jan-jigeri il derdine eýlenen,

Magtymguly-

                türkmeniň beýik ogly

Dabaraň şowhuny daglardan aşdy

Ýürekler birleşdi,

                           köňül birleşdi

Adyl Arkadagyň dür paýhasynda

Dünýä bu gün seni täzeden açdy.

Nesil daragtyndan dowama gelýär

Arkadagyň Magtymgula sarpasy.

Hany-manyn dür söze bagş edendir

Bu illeriň kowmy-

                         ýedi arkasy

Paýhasyň deý,

                çuň görünýär asmany-

Gül-gülüstan bagtyýarlyk bossany.

Ömürboýy jebisligi arzuwlap,

Bitewi döwletiň tugun islediň.

„Häkim bolup,

                  halkyn Gün kibi çoýup,

Röwşen pentleriňe serini goýup,

Berkarar döwleti jar eden Lider

Bagtyýarlyk ýolun döreden Lider

Derhal berjaý kyldy köňül islegiň.

Agzybirlik köňül tugy türkmeniň

Başda täji watanparaz mertleriň

Pasyrdap dur bagtyýarlyk baýdagy

                  Dünýä çykdy,

                                   ýollar çekdi  geljege

 Beýik döwrüň almaz kibi paýhasy.

Dünýe dursa baky durjak şygyrlar

Jemagaty birleşmäge çagyrýar.

Dana Magtymguly ynsan ähliniň

Köňli röwşen tapýar,

                           saňa sygynýar,

Pelsepe çuňlugyň ylham dergähi

Öwütleriň adalatyň mizany.

Paýhasyň deňeldi zere, göwhere,

Her sözüň,

             türkmeniň köňül nagşydyr.

Hak nazary düşen ussat-ulugsyň

Sen asman paýhasly Magtymgulysyň.

Soragly dünýäniň aýanyn gören,

Parasat mülkünde tagtyň oglusyň.

Beýikler deňelýär öz paýhasyna,

Arşy-kürsi söýlän Magtymgulysyň.