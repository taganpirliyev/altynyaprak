Mertlik ýoly

                 

Dünýä dolan ykbalyňy goterip,

Döwlet-döwran saňa sary dolandy.

Eziz türkmen!

Asman seňki,

Ýol seňki-

Bedew atyň uýanyny çeýnäp dur

Ganat sende-

Sekiz arşa gal indi.

Gal indi!

          Eserdeň-

                    Dogmuna dolan                       

Ogullaryň hyzmatyna gaýymdyr.

Adalatyň — iň ýokary mertebäň,

Beýik bolmak-

Seniň asman paýyňdyr.

Guran Binaň-

Gerçekligiň nusgasy,

Düşülen ýol Käbe deýin ezizdir.

Gatbar-gatbar hazyna deý geçmişiň,

Ýyllar basyp ýatan ataşdyr, közdür.

Ýaşaýyşyň asmanynda galkynyp,            

Perwaz urşuň algyr guşa meňzeýär

At segredip gecen şanly menziliň,

Belent seriň Elbrusa deňleýär-

Dünýä bilen bile dörän  daglaryň,

Beýikligne ýaýdy seni menziller.

Şahandazlar ruhubelent bolýandyr-

Ýalkanyş bar seniň ýagty meňziňde.

Bagtyň çüwdi!

Ykbal saňa eçildi,

Ýüzüňe syl!

Şu gün bagta kepildir.      

                  ***

Ýüregi — tobaly,

Kalby – Kabeli,

Gadymýete siňen arysyň, saksyň.

Juwanmert* ýürekli-

Gyr at üstünde,

Şöhrata ýetişen batsyň,

                                  gaýratsyň.

Hindiguş, Altaýyň gaýalarynda,

Tir-keman atyşyp

                      hem  hoş söz bilen,

Göwünleri awlan ezber ussatsyň.

Ýaňy bişen nanam käte tötänden,

Küle gaçyp bilýär,

                       pirli tamdyrda.

Gyzgyn Gündogaryň üşük uçguny,

Dogmuňda taplandy taryh çarhynda,

Şanly ýedi arkaň gory çyrpynýar           

Seň mukaddes adyň ýedi harpynda.

Ykbal ala gelip saý-sebäp bilen,

Jyllyköle*,

      Şybyrgana* göç etdiň.

Tenha Hak alnynda  baş egen türkmen!

Isgender şahlynyň lapyn keç etdiň.

Deşti Kerbelada kereme duşup,

Watan gujagynda bagta sataşdyň.

Ýyllar seni sabyr bile sylaglap,

Tagapyl etmäge puryja berdi,

Asmanyňa seýle gelen bulutlar,

Süýr depäňden gaýrat gorun inderdi.

Synaldyň,

              Şan aldyň,

                         gaýlarda gaýnap,

Bagt ýoluna düşdüň mertligi saýlap.

Jahan şalygynda han hanan bolup,

Mukaddes adyňy beglikde ýaýdyň.

Degresine azan okan Keýmiriň*,

Mertlik dogasyna kalbyňy ýuwduň.

Gaýrat gyljyn syryp,

Taryha dolan,

Ömür beýannamaň Senamy?!

Aýdym?!

Sen Watany hergiz ýalňyz goýmadyň,

Çünki, ömrüň Watan bilen badaşan.

Ylma hemaýatyň gadryn bilýändir,

Nadanlygyň jümmüşinde azaşan,

Akyla, ylyma daýanan türkmen,

Dünýäň Beýik danalary Ussadyň,

Paýhas dänelerin Zemine seçip,

Asman ogullaryň beýgeldip adyň,

Ýanbermez  ruhuňdan ganatlanypdyr,

Ýoluňy aň bilen nurlandyryp dur.

Ýüregiň päk-

Saýlan ugruň adyllyk,

Bagtyýarlyk ýalkym salýar ýoluňa.

Ýyldyrym deý  ak bedewiň  üstünde

Bagt bakdy Watanperwer ogluňa.

                   ***   

Ýakymlydyr,

Ýaňy bişen çörek deý.

Ýüregi asmanyň gözünden päkdir.

Bu türkmeniň,

göz-göreji üçgunly-

Aňyna taý geljek parasat ýokdur.

                            Gazanyn atarar toýa niýetläp-

                            Göwni — bereketdir,

Kalby — abatdyr.

Miraslaryň gymmatlysy –Edebi,

Gündogar ýyldyzy Çyn-Maçynda –şan.

Halal hazyna deý deprenmez däbi-

Saçagy-Kasamdyr,

Hany-desterhan.

Arşyň serpaý eden paýhas keremin,

Ýer ýüzüne ýaýan danalar sende,

Dünýäň serine deň-

                            Parasat goruň

Saldarlap-saldarlap mizan çekende.

Parasatdan ýüklän kerweniň ýükün,

Geçmiş uzagam däl, münseň hyýala.

Göwni jomartlara peselme ýokdur-

Ynsanperwer şugla sen sag-u-sola,

Beýikler paýhasda asmana galýar,

Mertebäň,

            buýsanjyň nurdur bu ýola.

Beýik ýüpek ýoly-

                Dünýäň kalbyna,

Türkmen ýüreginden mähir akdyrýar.

Asmandan  Zemine,

Toprakdan Aýa

Ezizlik eçilýän nurly takdyr bar.

O takdyr eýesi-

Türkmeniň ili,

Bürgüt gözlerinde dünýäň yşky jem.

Berkararlyk tugun tumar deý gorap,

Arkada dagyna baş goýar her dem,

Goňşyny sarpalap,

                       Dogany söýüp

Çynar deý-

          çuňluga kök urýar türkmen.

                   

Ol Watan zurýady,

                        ýurduna berlen-

Bir parça topragy, jan berer,

Bermez!

Ol – özüne baş saýlamaz her kesi,

Arkasynda dagdyr ýurduň eýesi.

Ol — mertligiň dogulşyna şaýatdyr,

Ejize al salmak türkmene ýatdyr

Ine, şeýle millet biziň aslymyz,

Ýüzi Käbä sary-

Kalby halalda,

Mertlige ýugrulan taryh ýazylýar,

Berkarar döwletli bagtyýar ilde.

                   ***

Ýüpek deý mylaýym,

Kalplara ornan,

Bagtyýar ýylgyrşyň ýazdan nyşandyr.

Ýüregňe dolupdyr Bagt Gün bile,

Taryply taryhyň aslyňa şandyr.

Sen Asmanyň ogly-

Arşy Halatly,

Ýurduň-ak telpekli

Türkmenistandyr.    

Agzybirlik,

             Ynsaplylyk,

                             Jomartlyk,

Adalatdyr örk-daýanjyň-

                               yglanyň.

Genji kän däl,

                   hazyna däl,

                                 milli ruh                                  

Baýlygydyr bagta sygnyp ýygnanyň.

Bagtyň hak eýesi-

Türkmeniň ili,

Bürgüt gözlerinde dünýäň yşky jem.

Peder ojagyny tumar deý gorap,

Ene keremine baş goýar her dem,

Goňşyny sarpalap,

                       Dogany söýüp

Çynar deý,

          çuňluga kök urýar türkmen.     

  

Şonuň üçin,

            Ugur alyp ugranyň,

gGerim tapýar, götereniň ak Günde.                                       

Hoş söz  bile duşmany dost eýleýen,

Oguz hanyň  beýik ruhy bar sende.

Gara başyn binýat eýlän, dynçlyga,

Çyn ärleriň mertlik ýoly bar sende.

Ýeňiş,

          mydam beýikleriň golunda,

Mertler bilen ýeňiş ýeňiş bolýandyr.

Iki ujuny deňläbilseň paýhasyň,

Ýeňşiň özi seň üstüňe gelýändir.

Watanyň mukaddes senasyn ýazdyň,

Gaýduwsyz ýüregiň gürsüldisinden.

Gaýlarda gaýnaýyp,

Ýowda taplanyp,

Mertligiň goýnunda üwreldiň, türkmen,

Müň başly goşuny bir sere jemläp,

Ýeňşiň ruhuna öwrüldiň,  türkmen.

Ulusy-kiçisi bolmaýar bagtyň,

Ruhanalyk seniň altyn halkaňdyr.

Magrupdan Maşryga kerwenler çeken,

Mukaddes geçmişiň-

Şanly arkaňdyr.

Durmuşyň owazy gazal hem dessan,

Durmuşyň owazy ýaňlanan tardyr.

Her bir gatlagynda goja Zeminiň,

Dünýä gadam goýan mirasyň bardyr.

Seniň deýin millet barmy dünýäde-

Gül göwnüňde giňligi bar asmanyň.

Hak eýesi!

Sen – Zähmetkeş töresi,

Dünýäň nur halkasy Türkmenistanyň.

Ýyllaň hossasynda buýman, eremän,

Iňrikde irkilmän,

                      daňa ýörediň   

Dörediň ynsapdan,

                            ähtden dörediň-                                             

Ganatyňy ýaýdy gaýratly ýoluň,

Tug dikildi merhemetiň şanyna,

Adyňy beýgeltdi merdana iliň,

Depäňden göteren Gögüň ýanyna

              

           ***

Türkmen!

Ýene beýiklige bat aldyň,

Ýollar rowan indi röwşen geljege,

Döwletimiz kuwwatlanýar gün-günden.

Gülüp dogan täze Günden ýalkanyp,

Rowaçlanýar şol gadymy Üçgümmez.

Seniň kalbyň-

Mähribanlyk nusgasy,

Seniň aslyň beglerdendir aslynda,

Baş şygaryň: „Döwlet adam üçindir”-

Amal eýläp,

                bagty nazarlap dursuň,

Ykbalyň deý beýik tuguň astynda,

Ýaşyl ýaýlaň deýin göwni gülzar sen.

Eýýup deý sabyr-u kanagat bilen,

Watan eradasyn amal eýlär sen.

                        ***

Ganatlydyr biziň aýdyň döwrümiz,

Beýik günler eşret-tagty bagş edýär-

                            Jennetiň töründe açylan  gül deý,

Bu döwran  ömürleň ajap  nagşydyr

Şahandazdyr-

Türkmeniň ýa:ry şahyr,

Galabasy dessan gaýran bagşydyr.

Sen bagtyýar!

                 Dünýä deýin mähriban

Mesgeniň, mekanyň çeçek bürendi.

Ganatlydyr aýdyň asmanyň şasy-

Bagtly uçuşyňda menzil göründi.

Sen bagta baý!

Gel, owadan ýaşaýşyň,

Bagtyýar heňine köňül goý indi:

O heň — ylym bilen dem alýan günleň,

Aňlary galňadan mahmal owazy.

O heň – aýdym bolup uçýan ak tünleň,

Bagt bolup ykbala dolanan ýazy.

O heň – zer öndürýän zeberdes gollar,

O heň — ganatyndan göterlen peller.

O heň –Watan mertligine öwülip,

O dünýä, bu dünýä ýalkanan nerler-

Bolup,

       melhem sabalaryň sazyna,

Dolup,

        dolup Beýik taryhy ýazýar.

Arkaňda dag

                 Arkadagly ilimiň 

Şan-şöhraty bolup Jahany gezýär.  

1. Şybyrgan,

2. Jyllyköl- Degişlilikde Owganystanda we Täjigistanda türkmenleriň ýaşaýan etraby.

3. Juwanmert- rysar

4. Keýmir Kör oba aýlanyp ýaňy doglan çagalara azan okar eken.