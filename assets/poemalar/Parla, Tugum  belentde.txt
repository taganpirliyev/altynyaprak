Parla, Tugum  belentde

Gül Watanym!

             Zer topragym-

                                 Ykbalym,

Ýaz goýnunda juwan görke siňipdir-

Ýaşyl tugum!

                Ygtykatym,

                                Yhlasym-

Beýikligiň mermer durka siňipdir.

Adyllyk sen-

           Mizanlaryň deňligi,

Bakylyk sen-

            Geçmişimiň heňleri,

Umman kibi parasadyň çuňlugy,

Roýuň içre ýedi arka:  siňipdir.

Hakyň ýoly dowamyňda şaýlanar,

Bagtyň ýoly döwranyňda toýlanar.

Dowamat sen!

              Eýýamlary aýlanan,

Asyllygyň binýat-berke siňipdir.

Peder kalby-

               Kenaryňda gölleriň,

Aý-ýyldyzly älem kybap ýollaryň,

Ýaşyl tugum!

                Buýsanjy sen illeriň,

Ezizligiň näzik hörpe siňipdir.  

Ýat ülkede keşbiň ilse gözüme,

Ganatlaryň aýlar tükmen düzüne,

Keramatyň pederleriń sözüne-

Nurly kelam-

                 şamçyraga siňipdir.

Humaý guşuň ganatynda perwazyň,

Arşyň sadyk melekleri serbazyň.

Ýaşyl tugum!

              Sensiň göwün telwasym,

Juwanlygyň gül Diýara siňipdir.

Jeýhun,

         Hazar kalbyň bile birleşýär,

Ummanyňda  altyn çäjiň  dür saçýar, 

Çar künjüňe ýalňyz  Watan  ýerleşýär,

Kämilligiň joşly kalba siňipdir.

Gök ýüzüne jähek çeken galkym bar,

Topragymy gülzar eden  ýalkym bar,

Guw mysaly,

              lemmer-lemmer tolkunýan,

Sahawatyň, gül Diýara siňipdir.

Saklan, göwün,

                      Ruhuna baş egeli,

Huzurynda  gudratyny ýazaly,

Gorkut ataň dogasy deý ezeli

Hakyda-nur  taryh — tagta siňipdir.

Türkmen göwni-

                 Bagtyň beýik  eseri,

Jebisleşen-

                Göýä goşa kepderi,

Bäş eýýamyň paýhasynyň rähberi

Garaşsyzlyk –

               Şugla- ýagta:  siňipdir.

Durmuş gözel,

               ýaşaýyş nur —  bagta baý,

Dünýä:

„Türkmen bagtyýar” — diýip nygtaýar.

Asman sary ümzük atan  ygtyýar,

Erki bilen Beýik Halka siňipdir.

Garagumym-

            Zerrin çägäm — tolkunşyň,

Amyderýa, Hazarymda — galkynşyň.

Arka-arka ýaşaýyşda ýalkanşyň

Halallyga-

             Altyn halka: siňipdir

Jarçysy sen-

           Buşlukçysy toýlaryň

Bagt guşy —

            Jygasynda öýleriň,

Ýaşyl tugum!

Owsunlaryň çaýlaryň

Hanasynda  almaz çarha siňipdir.

Salam berip, külli Oguz iline,

Aksyn,

        dünýäň bagtyýarlyk siline.

Ruhanalyk nury bolup iýniňe

Dolan ruhy,

              Röwşen Bagta siňipdir.

Tugum!

Saňa togapdadyr  her gursak,

Sen baş egseň, Ālem diňer bir pursat,

Agzybirlik,

               Merdanalyk, abraý-at,

Lebiz, ygrar,

                  millet-merde siňipdir.

Köňüllerde — perişdeleň ganaty

Aýdymlarda – yşkyň kaddy-kamaty,

Ýaşyl tugum!

Sen Zeminiň zynaty-

Aýdyňlygyň  röwşen ertä siňipdir

Oguz, Gorkut dogasyny böýlar sen,

Göroglynyň owazasyn toýlar sen,

Ýaşyl tugum!

Pyragydan söýlär sen,

Nesil dogmy,

                polat Erke siňipdir.

Tugum!

Sensiň otda-suwda taplanan,

Seni goran — älem içre at alan,

Gaýratynda gylyç gemren atalar,

Nyşanyňda,

            Sekiz burça siňipdir.

Kalbym içre–

             Tylla nuruň  towusýar,

Göwnüm içre –

                 Mukamlaryň öwüsýär

Ýyldyrym sen,

               Menzilleri böwüsýän-

Uçgunlaryň  nur-göreje  siňipdir.

Serim,

Ýaşyl şowurdyňa sadaga,

Oguz ýoly bäs eýleýir şapaga

Dowamatyň jygaňda zer sapaga-

Gotazlarda,

          Doga-şerhe siňipdir.

Atalaryń adyl ýoly-

                             Dowam sen,

Jebisleşen ýüreklerde dogam sen.

Ýaşyl tugum!

          Ruhubelent howam sen-

Āhti — Kasam,

Sena — mähre siňipdir.

Ykrarym sen!

Bagta dolan Gün bile,

Diýarym sen!

Mähir sili gülgüne,

Ak daňlaryň al şapagy

Seň bile

Berkararlyk-

Röwşen şerte siňipdir.

Ýeňilmez sen,

             Mertlik saňa akyp dur,

Ümmülmez sen,

                   Ālem keşbiň çekip dur

Pederleriñ didesi sen-

Bakyp dur-

Jemalyňda -Watan-örke siňipdir.