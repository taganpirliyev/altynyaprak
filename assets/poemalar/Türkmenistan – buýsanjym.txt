Türkmenistan – buýsanjym 

Öňde-soňda girýän bolsa bir millet,

Dünýäniň kalbyna gaýraty bilen.

Türkmenistan!

Buýsanmaga haklysyň,

Çünki sen edermen, merdem halklysyň.

Meňzäp halallykda Watan topragna,

Meňzäp Oguz hanyň altyn depregne,

Bireýýäm giripsiň dünýäň kükregne.

Şeýdaýy heň bilen joşduryp ruhuň,

Dünýäň ýüreginde nur bolup dursyň.

Atalaryň mähir siňen yhlasy,

Guran altyn binalaryň binýady.

Asyrlara alyp gider adyňy,

Dowamatyň- Altyn Asyr zurýady.

Seň daşyňda gurlan mähir galasy,

Her bir raýatyň kalbynda dörän.

Gursagyňda urýar  merdana ýürek-

Ýakymly owazy beýikdir örän,

Mähirden dörän.

Dana dünýä seň mähriňe çoýunýar,

Perzendinden mähir küýsän halaty.

Sen — kalplarýň ygtybarly ganaty.

Eziz Diýar!

Her ojakda çoguň bar,

Ýöne ýere döremändir Kasamym –

Lebizden, ygrardan, ähtdan ybarat.

Öz-özünden beýgelmändir Watanym-

Türkmenistan — keremiňe ybadat!

Ýoly aýra düşmez guran ýoluňdan,

Eziz Diýar!

Hatyrjem bol iliňden.

Geçen eýýamlaryň ýürek urgusyn,

Ýetmiş iki saza — bir heňe goşup,

Diýar aýdym aýdýar — 

Gülleýär göwün.

Tugrasy mukaddes Türkmenistanym,

Guwan,  eziz iliń bagtyna guwan!

Oguz gotazlary — kalbyňda zeriň.

Beýik Magtymguly – Ruhy Pederiň.

Asmanyňa sena bolup ýaýyldy,

Ýürekleriň alkyşlaýan owazy.

Türkmenistan!

Buýsanmaga haklysyň,

Sen Oguz han toýlarynyň dowamy.

Seniň mahmal nepesiňde terlener,

Ganatlanan kalbymyzyň howasy.

Aňsat däl, şir bolup gaýadan bökmek,

Aňsat däl, kerweniň başyny çekmek.

Daglara çykmazlyk — peleň işi däl,

Ner ýükün çekmedik – kerwenbaşy däl,

Türkmenistan!

Buýsanmaga haklysyň,

Sen ykbaly goşa çüwen bagtlysyň,

Paýhasyň üstünde adalat guran,

Tylla tagtlysyň.

Mertebäňe şärik bolan oguzlar,

Seni gorap gerçeklige ýetişdi.

Görogludan pata alan ogullar,

Ojagyňda ataş bolup tutaşdy.

Atdyň labyryňy  Altyn eýýama,

Gulaçlap taryhyň ulgamlaryny.

Başyňa sanjylan mertebe jygaň,

Üstümizden guýýar ylham zerini.

Ýalbyrap otyrsyň zer gupba geýip,

Bu gün göwni gidýär saňa älemiň.

Sen Erem bagynyň törinde biten,

Şöhlesi zerewşan gülgün lälemiň?!

Türkmenistan!

Buýsanmaga haklysyň,

Bireýýäm giripsiň dünýäň kalbyna,

Başda tugy saýyp Çandybiliňi,

Beýgelen ruhuňy deňäp altyna,

Görejine deňäp eziz ilini

Üstüňde kökenek gerýär her daýym,

Eziz Diýarym.

Taryhy pursatlar Täze dünýäniň,

Nury-enwerini ýürege  ýazýar.

Älemgoşar bolup kalbyňa inen,

Bu gudrat,

           bu kerem-

                       bu Hakdan nazar.

Aýandyr ýürege,

Aýandyr beýnä.

Ýaňy dogan Aýyň köňül çyragy,

Ýaýrandyr dünýä.

Bu gün sen dünýäniň öňünde durup.

Hödür kerem edýäň  tagam-duzuňy.

Mertebe dagynyń gerşine çykyp,

Türkmen iliň tanady öz-özüni.

Türkmenistan!

Buýsanmaga haklysyň.

Älemiň kalbyna nursuň, ýagtysyň.

Beýik Pederleriň paýhasy bilen,

Sen ýazyp otyrsyň Ömürnamaňy.

“Serwerler içiniň serweri”-diýip,

Göterdiń  alymy,

bilgir danany. 

Oguz Han buýsançly-gunduz telpekli-

Agar çäkmeniňi ýelbegeý atyp,

Sen lowurdap dursuň dünýäň öňünde,

Kalbyňdan kalbyna muhabbet gatyp.

Bilbiller mekany läle-reýhanym-

Katdyň Gözelligiň tuguna meňzeş.

Pähimiň — göwhere,

                      aňyň — jöwhere,

Roýuň imanyň  nuruna meňzeş.

Türkmenistan!

Zähmetsöýer iliň bar,

Toýdan toýa, ýazdan ýaza ulaşan.

Saňa uýan bagtdan ät galmaýar.

Ak sabanyň sergininde illeriň,

Tebigatyň alkyşyny diňleýär.

Akar suwuň aýdymyna mukam sen.

Gyrmyzy donly,

Gök guşakly  ülkäm sen.

Aşyklaň kalby deý nagmasy bilen,

Muhabbet ýagdyrýar bagtly asmanyň.

Nesiller jem bolup Sena okasa,

Men ýürek sazyňa gulak asýaryn —

Seň ýüregiň sesi Oguz nesliniň,

Zybanyndan çykýar hoş owaz bolup

Şol owaz,

          şol mukam,

                        Şol Beýik Aýdym,

Äleme görk berýär  ala-ýaz bolup.

Oňa atalaryň buýsanjy siňdi,

Dünýä dursa durar-

Baky aýdylar.

Oňa eneleriň mährinden dörän,

Siňdi yhlas bilen näzik hüwdüler.

Bagt ýyldyzy bolup asmana galdyň,

Garaşsyz örküňi Zemine baglap.

Dünýäni nazarlan Bitarap şugla,

Gözümiz nurlandy saňa bil baglap.

Sen miwe eçilýän miweli daragt,

Seniň bereketiň Eşret bilen Bagt.

Türkmenistan!

Buýsanmaga haklysyň,

Tylla Günüň Ýere düşen parçasy-

Adalatyň baky röwşen ertesi.

Taňry seni penasynda saklasyn!