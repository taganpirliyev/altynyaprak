Wagt bilen ikiçäk

Wagtam howa ýaly üýtgäp duran zat–

Suwa daş düşen deý duruberenok.

Baryndan beteri, gañryp alany–

Gòrküñi, erkiñi–

Seni sen edýän,

Mermer deý durkuñy gaýdyp berenok.

Piñine däl,

Seniñ bilen işi ýok,

Käte däli sil deý süpürip barýar.

Ädimine aýak goşsañ halanok,

Ýa «çaman sen» diýip, süýrençek bolsañ,

Eger-eger, gidiberer, nalanok,

Tüweleý deminde uçuryp barýar.

Köküñ-söküñ bilen bile göterip,

Başga bir  sahypa göçürip barýar.

***

Ýylyñ ýyldan,

          wagtyñ wagtdan parhy bar,

Kä, bir sagat ýyla dönýär asylyp–

Wagtyñ meñzeş pursady ýok,

                                             bilseñiz

Käsi–uçsa, käsi ýyla barabar

Serediñ–ä bolup ýören zatlara

Howluksa-da, ýatyr ana kürk towuk

Pylança gün ýumurtgasyn basyryp.

Paýhasdan ýokarda,

                                añdan yrakda

Mawy giñişligi göterýän çäkde

Yzly-yza dönýär gündiz-gijeler,

Tükeniksiz,

            ümmülmez bu barlykda,

Üýtgemegiñ syry,

                       dünýäñ mataly,

Tesellisi lukman,

puşmandyr dady–

Ol garranok,

Ýok oñ ýitirýän zady

Wagt ölçegi sagat,

                 aý, gün, müçeler.

***

Üç nämälim ümezläp dur Wagt bolup:

Geçmiş,

       şu gün ýene ýalañaç erte

Berilmändir yza çekmek geçmişi,

Bir duran ýerine örklenmez pursat–

Ömrümiz sygdyrmaz bir ýerde dursak.

Wagt bakylygyñ gerşine çykyp,

Şu günüñi düýne,

                     düýni geçmişe,

Geljegi şu güne öwrüp barýar.

Hereket ýok,

                                                ösüş,

                                                         üýtgemeklik ýok,

Mawy giñişligiñ çäginden daşda.

Bir egri sorag bar,

Sowal ýok başga,

Wagt hemme zady sowuryp barýar…

Eý, nämälim gudrat!

Baky keramat!

Wagt!

Saña ýüzlenýän!

Gòrkez ýüzüñi!

Sypyr gatlak-gatlak  asyrlar örten–

Aç ahyr birme-bir nikaplaryñy–

Okat maña!

Hökmürowan tagtyñda

Gaýypdan getiren kitaplaryñy.

Durkuñy duýaýyn,

Görkez özüñi.

Ýa-da sen…

…Şol ýokardakyñ özümi?!

***

Ynsa– jynsa…

Bu ümmülmez barlyga

Her bakyşyñ täze lybas geýdirse,

Emriñe boýundyr külli adamzat–

Peşgeş berlen ömri sogaba besläp,

Ýagşylyga seçse altyn nepesin,

Toýdur şo!

Bir bakyşyñ Enäñ süýtli goýnunda,

Günün sanap ösýän bigam çagalyk,

Ýaş-juwanlyk–

                 göz güldürip bakyşyñ.

Ýa-da kämillikmi goly kitaply?!

Çäk-çaksyz ummanmy

                        …kiçijik ýapmy?!

Dynman akyp,

Ykrar eden durmuşy,

Geçen günler nirä barýar alakjap?

Nirde meniñ çagalygym, ýaşlygym,

Şu günümi saklamaga alaç tap!

–Ýok, bolanok,

Çökder munyñ gadyrdan,

Men–syr!

Meni paş eýlemek–

Gadagan!

Paýhas-pikir dünýäsine goş urup–

Kitapdan başlanýan ýola goşulyp,

Boýun egseñ derrew gowşadar taryn,

Bihuda sowurlan Wagt ejizlär.

Bir hakykat–

Adam añyna tabyn,

Mert kişiler her pursady ezizlär.