 «Watan» diýip…

«Watan» diýip nura dolýar gözýetim.

Ak sabalar ýañlanýar diýip «Watan»–

Gün dogýar gerşiñe başyny goýup.

Eziz Watan!

Ykbal çekip kädaýym,

Süññi seniñ keremiñe eýlenen,

Del ülkede, ýat toprakda eglenen,

Seni küýsäp,

elenýär «Watan» diýip…

Dañ säherde küý-köçäñde ýok zatlar,

Hakydaña geliberýär kämahal.

Ine, menem aýdyşy deý ussatlar–

Hyýalyma atlandym-da, nämahal,

Nä zamana, aýlanmadyk ýerlerime,

Aýlanyp, aýlanyp,

keýpden çykdym, 

Bolar ýaly däl…

Hyýal hyýal bolýar, müşgülmi oña–

Golaý-goltumyñda goýýar menzili,

Edip bolmajagy bolsady ekip,

Getirip alnyñda dyza çökerýär.

Erteki däl, özüñe ganat berip,

Sekiz arşyñ deñine çen göterýär.

Bolar ýaly däl…

Ine, birden gaýry ýurtda, del ilde–

Çigrekli gyş güni,

galyp guşguny–

Serhetiñ çägine aýagyn basan,

Alnynda kalbyny sarsdyran Watan!

Amangeldi Gönübek at üstünde,

Gara gazma dutary bar destinde,

Uzaldyp durjak däl menem gepimi,

«Goñurbaş mukamy» perdeme-perde,

Ýüregi güldürip açdy sepini

Bolar ýaly däl…

Gyşda-ha däl, ýazda dörän bolmaly,

Bu mukamda dok tümmüliñ, ter gülüñ,

Ygşyldysy,

Aýdymy bar bilbiliñ,

Şojagaz ýerinde menem aljyrap,

Düşünmedim nämäñ nämedigine,

Hakydamda hyýal bilen hakykat,

Bir bada söweşdi,

Rüstemdi hyýal,

Bolar ýaly däl…

Hyýal göçdi ýene başga bir dünýä,

Hindi ili,  golaýynda Deliniñ,

Hyrydary ýetik süñk deý dokalan,

Göýä türkmen ykbaly deý okalan

Ýerde dogan şapak deýin nurana

Bahar gunçasy deý ajap halynyñ.      

Başym  bir mylaýym hyýala çümýär.

Gourgan bazary gyzyşdy iññän.

Bolar ýaly däl…

Hyýal näme,  ak ganatly perişde,

Münseñ ganatyna, daýym ýörişde,

Moldawiýa gagauzlar mekany–

Ajaby ol obalaryñ içinde–

Iñ uly Dezginźa ýaýylyp ýatyr.

Mundadyr almanyñ, üzümiñ hany,

Toý tutulýar,

Atarylýar toý gazan,

Ojaga galanýar sazakdyr, sözen,

– «Gelin geliýr, gelin» diýişip ýören

Mähelle ýatladýar Türkmenistany.

Bolar ýaly däl…

Türkiýe, Koniýa,

Konstantinopol,

Oguz han atamyñ gözünde ýakan

Gaýa han Oguzyñ pähminde akan,

Adalatyñ közi,

Päkligiñ özi,

Alplaryñ ýalkymly ýoly bar munda

Sogüt,  Bursa taryhyñ

röwşen yzy,

Beýik imperiýañ oduny ýakan

Soltan Süleýmanyñ edermen nesli–

Ärtogrul Gazynyñ, 

Osman Gazynyñ,

Ýanbermez, gaýduwsyz, garadan gaýtmaz,

Adalatly Gaýyly ili bar munda,

Bolar ýaly däl…

Hindiguş, Altaýa,

Halap, Şirwana…

Dünýäñ çar künjüne kökün ýaýradan,

Kä Görogly bolup, kä aşyk Nejep,

Dutaryñ sapynda bilbil saýradan,

Nurana türkmenim!

Niçik kerem sen!

Aýtymyna akyl ýetmez adamzat,

Seniñ nepis sungatyña baş egdi,

Akylda aldyrmaz,

güýçde ýeñdirmez,

At jylawlan mert ärleri beren sen!

Topragna bakylyk nury sepilen

Jenneti dür,

              behişdi nür–

                            Erem sen!

«Watan» diýip nura dolýar gözýetim.

Ak sabalar ýañlanýar diýip «Watan»–

Gün dogýar gerşiñe başyny goýup.

Eziz Watan!

Ykbal çekip kädaýym,

Süññi seniñ keremiñe eýlenen,

Del ülkede, ýat toprakda eglenen,

Seni küýsäp, elenýär «Watan» diýip…