Ýeňiş senasy

Suw-sil,

Gök asmanyň gözi ümezläp,

Asman ýere ýagýar barlygy ýuwup,

Goja jeňi görýär,

Ýatlamalaryň                                                    

hasrat ummanyny gulaçlap ýüzüp,

Gojaň,

      ýatladykça kalby gamaşýar-

Bir ýanda ýoksullyk,

                           birinde uruş,

Açlyk gum sowurýar iki egninden.

Ýeňşe süýşülýär garyşma-garyş,

Däri ysy siňen otly meýdanda,

Heňňamyň hasaby bulaşdy gitdi,

Dört ýylda geçilen hupbatly menzil,

Kyrk ýyllyk azabyň yzyndan ýetdi.

Uruş süýrenýärdi töwerek-daşda,

Jansyz deý, ýeñseläp paý-u-pyýada. 

Haçan, nirden çykjakdygy belli däl,

Müñ kellä bölünen ýowuz dünýäde.

Ojak mähri,

            örkün çekip dursa-da,

oba-gara ýatlanyldy negada.

Ýagtylygy goradylar mert durup,

Güzeranyn aýlap duran penada.

Çünki, mertlik jeňdäki hem tyldaky,

Ykballary kökerdi bir maksada,

Bir gaýykda hallan atdy ömürler,

Biri jeňden, biri tyldan çyksa-da.

Oglanjyklar uruş-uruş oýnasa,

Gurjak goş oýnardy gyzlaryň bary,

Jeňe giden kakalaryň didaryn,

Düýşde görüp,

                 olar gijäniň ýary.

Ýola dikip garamyk deý gözlerin,

Çagalykdan uly pikre batanlar,

Ynandylar tutuş düýrmegi bilen,

Ynandylar haraý isläp Watandan.

Ine, şeýdip, menzilleri ret edip,

Bir bitewi gaýduwsyzlyk ýetişdi.

Oý-hyýaldyr, maksat bary birleşip,

Urşa garşy uruş bolup tutaşdy.

Iki front-

         birleşdi iki dünýä,

Bir Bitewi barlyk geldi kemala.

Ýowuz güni böwsüp geçen ýagtylyk,

Ýeňiş bilen girip gitdi senama.

Goja esger-

                Merdanalyk mekdebi,

„Jeňde galdy, mertler diýip” ezilýär.

Ýeňiş tugun ýaýanlaryň atlary,  

Watanymyň Taryhyna ýazylýar.

Nesiller jem,

Bu gün ilim bagtyyar,

Tagzym edýär Watan Gahrymanyna,

Mert kowmuny-Arkadagy saýlan il,

Aýdym aýdýar Beýik Ýeňşiň şanyna.